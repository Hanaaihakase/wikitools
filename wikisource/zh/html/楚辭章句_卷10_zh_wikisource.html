<h2><span id=".E5.A4.A7.E6.8B.9B"></span><span id="大招">大招</span></h2>
<p>《大招》者，屈原之所作也。或曰景差，疑不能明也。屈原放流九年，憂恖煩亂，精神越散，與形離別，恐命將終，所行不遂，故憤然大招其魂，盛稱楚國之樂，崇懷、襄之德，以比三王，能任用賢，公卿明察，能薦舉人，宜輔佐之，以興至治，因以風諫，達己之志也。
</p><p><span>【青春受謝，】</span>青，東方春位，其色青也。謝，去也。
</p><p><span>【白日昭只。】</span>昭，明也。言歲始春，青帝用事，盛陰已去，少陽受之，則日色黃白，昭然光明，草木之類，皆含氣，芽蘖而生。以言魂魄亦宜順陽氣而長養也。
</p><p><span>【春氣奮發，】</span>春，蠢也。發，泄也。
</p><p><span>【萬物遽只。】</span>遽，猶競也。言春氣奮起，上帝發洩，和氣溫燠，萬物蠢然，競起而生，各欲滋茂，以言精魂亦宜奮發精明，令己盛壯也。
</p><p><span>【冥淩浹行，】</span>冥，玄冥，北方之神也。淩，猶馳也。浹，遍也。
</p><p><span>【魂無逃只。】</span>逃，竄也。言歲始春，陽氣上升，陰氣下降，玄冥之神，遍行淩馳於天地之間，收其陰氣，閉而藏之，故魂不可以逃，將隨太陰下而沈沒也。
</p><p><span>【魂魄歸徠！無遠遙只。】</span>遙，猶漂遙，放流貌也。魂者，陽之精也。魄者，陰之形也。言人體含陰陽之氣，失之則死，得之則生，屈原放在草野，憂心愁悴，精神散越，故自招其魂魄。言宜順陽氣始生而徠歸己，無遠漂遙，將遇害也。
</p><p><span>【魂乎歸徠！無東無西，無南無北只。】言我精魂可徠歸矣，無散東西南北，四方異俗，多賊害也。古本乎皆作兮，【東有大海，溺水浟々只。】</span>浟々，流貌也。言東方有大海，廣遠無涯，其水淖溺，沈沒萬物，不可度越，其流浟々，又迅疾也。
</p><p><span>【螭龍並流，上下悠悠只。】</span>悠悠，螭龍行貌也。言海水之中，復有螭龍神獸，隨流上下，並行遊戲，其狀悠悠，可畏懼也。
</p><p><span>【霧雨淫淫，白皓膠只。】</span>地氣發池，天氣不應日霧。淫淫，流貌也。皓膠，水凍貌也。言大海之涯，多霧惡氣，天常甚雨，如注壅水，冬則凝凍，皓然正白，回錯膠戾，與天相薄也。
</p><p><span>【魂乎無東！湯穀寂只。】</span>言魂神不可東行，又有湯穀日之所出，其地無人，視聽寂然，無所見聞。
</p><p><span>【魂乎無南！南有炎火千里，】</span>炎，火盛貌也。《尚書》曰：「火曰炎上。」
</p><p><span>【蝮蛇蜒只。】</span>蜒，長貌也。言南方太陽，有積火千里，又有惡蛇，蜿蜒而長，有<dfn class="unicode-pua" style="border: 1px solid orange; background: yellow; font-style: normal; cursor: help;" title="此处原字符使用了Unicode私有区编码而无法识别，请协助查实修正。原字符为：，请注意在不同系统中的显示可能完全不同。"></dfn>若毒也。
</p><p><span>【山林險隘，】【虎豹蜿只。鰅鱅短狐】</span>蜿，虎行貌也。言南方有高山深林，其路險阨，又多虎豹，匍匐蜿蜒，以伺侯人也。鰅鱅，短狐類也。短狐，鬼蜮也。
</p><p><span>【王虺騫只。】</span>王虺，大蛇也。《爾雅》曰：蟒，王蛇也。騫，舉頭貌也。言復有鰅鱅鬼蜮，射傷害人，大蛇群聚，舉頭而望，其狀騫然也。
</p><p><span>【魂乎無南！蜮傷躬只。】</span>蜮，短狐也。《詩》云：為鬼為蜮。言魂乎無敢南行，水中多蜮鬼，必傷害於爾躬也。
</p><p><span>【魂乎無西！西方流沙，漭洋洋只。】</span>洋洋，無涯貌也。言西方有流沙，漭然平正，視之洋洋，廣大無涯，不可過也。
</p><p><span>【豕首縱目，被髮鬤只。】</span>豕，豬也。首，頭也。鬤，亂貌也。
</p><p><span>【長爪踞牙，誒笑狂只。】</span>誒，猶強也。言西方有神，其狀豬頭從目，被髮鬤々，手足長爪，出齒踞牙，得人強笑憙而狂獝也。
</p><p><span>【魂乎無西！多害傷只。】</span>言西方金行，其神獸剛強，皆傷害人也。
</p><p><span>【魂乎無北！北有寒山，逴龍只。】</span>逴龍，山名也。，赤色，無草木貌也。言北方有常寒之山，陰不見日，名曰逴龍，其土赤色，不生草木，不可過之，必凍殺人也。
</p><p><span>【代水不可涉，深不可測只。】</span>言復有代水廣大，不可過度，其深無底，不可窮測，沈沒人也。
</p><p><span>【天白顥顥，】</span>顥顥，光貌。
</p><p><span>【寒凝凝只。】</span>凝凝，水凍貌也。言北方冬夏積雪，其光顥顥，天地皆白，冰凍重累，其狀凝凝，其寒酷烈，傷肌骨也。
</p><p><span>【魂乎無往！盈北極只。】</span>盈，滿也。北極，太陰之中，空虛之處也。言我魂歸乎北極，空虛不可盈滿，往必隕墜，不得出也。
</p><p><span>【魂魄歸徠！閒以靜只。】</span>言己魂魄宜急徠還，歸我之身，隨己遊戲，心既閑樂，居清靜也。
</p><p><span>【自恣荊楚，安以定只。】</span>言四方多害，不可以遊，獨荊楚饒樂，可以恣意，居之安定，無危殆也。
</p><p><span>【逞誌究欲，】</span>逞，快也。究，窮也。
</p><p><span>【心意安只。】</span>欲，嗜欲也。言楚國珍奇所聚集，尤多姣女，可以快誌意，窮情欲，心得安樂，而無憂也。
</p><p><span>【窮身永樂，年壽延只。】</span>言居於楚國，窮身長樂，保延年壽，終無憂患也。
</p><p><span>【魂乎歸徠！樂不可言只。】</span>言楚國饒樂，不可勝陳也。
</p><p><span>【五穀六仞，】</span>五穀，稻、稷、麥、豆、麻也。
</p><p><span>【設菰粱只。】</span>設，施也。苽粱，蔣實，謂雕葫也。言楚國土地肥美，堪用種植五穀，其穗長六仞。又有苽粱之飯，芬香且柔滑也。或曰：仞，因也。以五穀因苽粱廁為飯也。
</p><p><span>【鼎臑盈望，和致芳只。】</span>臑，熟也。致，致鹹酸也。芳，謂椒薑也。言乃以鼎鑊臑熟羹臛，調和鹹酸，致其芬芳，望之滿案，有行列也。
</p><p><span>【內鶬鴿鵠，】</span>鶬，鶬鶴也。鴿似鳩而小，青白。鵠，黃鵠也。
</p><p><span>【味豺羹只。】</span>豺似狗。言宰夫巧於調和，先定甘酸，乃內鶬鴿黃鵠，重以豺肉，故羹味尤美也。
</p><p><span>【魂乎歸徠！恣所嘗只。】</span>嘗，用也。言羹飯既美，魂宜急徠歸，恣意所用，快己之口也。
</p><p><span>【鮮蠵甘雞，】</span>生潔為鮮，蠵，大龜也。
</p><p><span>【和楚酪只。】</span>酪，酢酨也。言取鮮潔大龜，烹之作羹，調以飴蜜，復用肥雞之肉，和以酢酪，其味清烈也。
</p><p><span>【醢豚苦狗，膾苴蒪只。】</span>醢，肉醬也。苦，以膽和醬也，世所謂膽和者也。苴蒪，蘘荷也。言乃以肉醬啗烝豚，以膽和醬，啗狗肉，雜用膾炙，切蘘荷以為香，備眾味也。
</p><p><span>【吳酸蒿蔞，】</span>蒿，蘩草也。蔞，香草也。《詩》曰：「言采其蔞也」。
</p><p><span>【不沾薄只。】</span>沾，多汁也。薄，無味也。言吳人工調鹹酸，爚蒿蔞以為齏，其味不濃不薄，適甘美也。或曰：吳酸{<dfn class="unicode-pua" style="border: 1px solid orange; background: yellow; font-style: normal; cursor: help;" title="此处原字符使用了Unicode私有区编码而无法识别，请协助查实修正。原字符为：，请注意在不同系统中的显示可能完全不同。"></dfn>酉}俞。{<dfn class="unicode-pua" style="border: 1px solid orange; background: yellow; font-style: normal; cursor: help;" title="此处原字符使用了Unicode私有区编码而无法识别，请协助查实修正。原字符为：，请注意在不同系统中的显示可能完全不同。"></dfn>酉}俞，榆醬也。
</p><p><span>【魂兮歸徠！恣所擇只。】</span>言眾味盛多，恣魂誌意擇用之也。
</p><p><span>【炙鴰烝鳧，煔鶉陳只。】</span>煔，爚也。言復炙鶬鴰，烝鳧雁。煔爚鶉鷃，陳列眾味，無所不具也。
</p><p><span>【煎鰿<dfn class="unicode-pua" style="border: 1px solid orange; background: yellow; font-style: normal; cursor: help;" title="此处原字符使用了Unicode私有区编码而无法识别，请协助查实修正。原字符为：，请注意在不同系统中的显示可能完全不同。"></dfn>隺雀，】</span>鰿，鮒。
</p><p><span>【遽爽存只。】</span>遽，趣也。爽，差也。存，前也。言乃復煎鮒魚，臛黃雀，敕趣宰人，差次眾味，持之而前也。
</p><p><span>【魂乎歸徠！麗以先只。】</span>言先進靡麗美物，以快神心也。
</p><p><span>【四酎並孰，不澀嗌只。】</span>醇酒為酎。並，俱也。嗌，饣胃也。言乃醞釀醇酒，四器俱熟，其味甘美，飲之醲滑，入口消釋，不苦澀，令人不饣胃滿也。
</p><p><span>【清馨凍飲，】</span>馨，香之遠聞者也。凍，猶寒也。
</p><p><span>【不歠役只。】</span>歠，飲也。役，賤也。言醇醲之酒，清而且香，宜於寒飲，不可以飲役賤之人。即以飲役賤之人，即易醉顛仆，失禮敬。
</p><p><span>【吳醴白糵，】</span>再宿為醴。糵，米曲也。
</p><p><span>【和楚瀝只。】</span>瀝，清酒也。言使吳人醲醴，和以白米之曲，以作楚瀝，其清酒尤醲美也。
</p><p><span>【魂乎歸徠！不遽惕只。】</span>言飲食醲美，安意遨遊，長無惶遽怵惕之憂也。
</p><p><span>【代秦鄭衛，鳴竽張只。】</span>言代、秦、鄭、衛之國，工作妙音，使吹鳴竽篪，作為眾樂，以樂君也。
</p><p><span>【伏戲《駕辯》，楚《勞商》只。】</span>伏戲，古王者也。始作瑟。《駕辯》、《勞商》，皆曲名也。言伏戲氏作瑟，造《駕辯》之曲。楚人因之作《勞商》之歌。皆要妙之音，可樂聽也。或曰：《伏戲》、《駕辯》，皆要妙歌曲也。勞，絞也。以楚聲絞商音，為之清激也。
</p><p><span>【謳和《揚阿》，】</span>徒歌曰謳。揚，舉也。阿，曲也。
</p><p><span>【趙簫倡只。】</span>趙，國名也。簫，樂器也。先歌為倡，言樂人將歌，徐且謳吟，揚舉善曲，乃俱相和。又使趙人吹簫先倡，五聲乃發也。或曰：《謳和》、《揚阿》，皆歌曲也。
</p><p><span>【魂乎歸徠！定空桑只。】</span>空桑，瑟名也。《周官》云：古者弦空桑而為瑟。言魂急徠歸，定意楚國，聽瑟之樂也。或曰：空桑，楚地名。
</p><p><span>【二八接舞，】</span>接，聯也。
</p><p><span>【投詩賦只。】</span>投，合也。詩賦，雅樂也。古者以琴瑟歌詩賦為雅樂，《關雎》、《鹿鳴》是也。言有美女十六人，聯接而舞，發聲舉足，與詩雅相合，且有節度也。
</p><p><span>【叩鍾調磬，】</span>叩，擊也。金曰鍾，石曰磬也。
</p><p><span>【娛人亂只。】</span>娛，樂也。亂，理也。言美女起舞，叩鍾擊磬。得其節度，則諸樂人各得其理，有條序也。
</p><p><span>【四上競氣，】</span>四上，謂上四國，代、秦、鄭、衛也。
</p><p><span>【極聲變只。】</span>言四國競發，善氣，窮極音聲，變易其曲，無終已也。
</p><p><span>【魂乎歸徠！聽歌譔只。】</span>譔，具也。言觀聽眾樂，無不具也。
</p><p><span>【朱唇皓齒，】</span>皓，白。
</p><p><span>【虖以誇只。】</span>嫭、誇，好貌也。言美人朱唇白齒，虖眄美姿，儀狀誇好可近，而親侍左右也。
</p><p><span>【比德好閒，習以都只。】</span>言選擇美人，比其才德、容貌，都閑習於禮節，乃敢進也。
</p><p><span>【豐肉微骨，】</span>豐，厚也。微，細也。
</p><p><span>【調以娛只。】</span>言美人肥白潤澤，小骨厚肉，肌膚柔弱，心志和調，宜侍燕居，以自娛樂也。
</p><p><span>【魂乎歸徠！安以舒只。】</span>言美女鮮好，可以安意舒緩憂思也。
</p><p><span>【雩目宜笑，】</span>雩，眄瞻貌。
</p><p><span>【娥眉曼只。】</span>曼，澤也。言復有異女，工於雩眄，好口宜笑，蛾眉曼澤，異於眾人也。
</p><p><span>【容則秀雅，】</span>則，法也，秀，異也。
</p><p><span>【稚朱顏只。】</span>稚，幼也。朱，赤也。言美女儀容閒雅，動有法則，秀異於人，年又幼稚，顏色赤白，體香潔也。
</p><p><span>【魂乎歸徠！靜以安只。】</span>言美好之女，可以靜居安精神也。
</p><p><span>【誇修滂浩，】</span>修，長也。滂浩，廣大也。
</p><p><span>【麗以佳只。】</span>佳，善也。言美女身體修長，用意廣大，多於所知，又性婉順善心腸也。
</p><p><span>【曾頰倚耳，曲眉規只。】</span>曾，重也。倚，辟也。規，圓也。言美女之面，豐容豐滿，頰肉若重，兩耳郭辟，曲眉正圜，貌絕殊也。
</p><p><span>【滂心綽態，】</span>綽，猶多也。態，姿也。
</p><p><span>【姣麗施只。】</span>姣，好也。言美女心意廣大，寬能容眾，多姿綽態，調戲不窮，既好有智，無所不施也。
</p><p><span>【小腰秀頸，若鮮卑只。】</span>鮮卑，袞帶頭也。言好女之狀，腰支細少，頸銳秀長，靖然而特異，若以鮮卑之帶，約而束之也。
</p><p><span>【魂乎歸徠！思怨移只。】</span>移，去也。言美女可以忘憂，去怨思也。
</p><p><span>【易中利心，以動作只。】</span>言復有美女，用誌滑易，心意和利，動作合禮，能順人意，可以自侍也。
</p><p><span>【粉白黛黑，施芳澤只。】</span>言美女又工妝飾，傅著脂粉，麵白如玉，黛畫眉鬢，黑而光淨，又施芳澤，其芳香鬱渥也。
</p><p><span>【長袂拂麵，】</span>袂，袖也。拂，拭也。
</p><p><span>【善留客只。】</span>言美女工舞，揄其長袖，周旋屈折，拂拭人麵，芬香流衍，眾客喜樂，留而不能去也。
</p><p><span>【魂乎歸徠！以娛昔只。】</span>昔，夜也。《詩》云：樂酒今昔。言可以終夜自娛樂也。
</p><p><span>【青色直眉，美目麵只。】</span>媔，黠也。言復有美女，體色青白，顏眉平直，美目竊眄，麵然黠慧，知人之意也。
</p><p><span>【靨輔奇牙，宜笑嘕只。】</span>嘕，笑貌也。言美女頰有靨輔，口有奇牙，嘕然而笑，尤媚好也。
</p><p><span>【豐肉微骨，體便娟只。】</span>便娟，好貌也。已解於上。
</p><p><span>【魂乎歸徠！恣所便只。】</span>便，猶安也。言所選美女五人，儀貌各異，恣魂所安，以待棲宿也。
</p><p><span>【夏屋廣大，沙堂秀只。】</span>沙，丹沙也。言乃為魂造作高殿峻屋，其中廣大，又以丹沙朱畫其堂，其形秀異，宜居處也。
</p><p><span>【南房小壇，】</span>房，室也。壇，猶堂也。
</p><p><span>【觀絕霤只。】</span>觀，猶樓也。霤，屋宇也。言復有南房別室，閒靜小堂，樓觀特高，與大殿宇絕遠，宜遊宴也。
</p><p><span>【曲屋步壛，】</span>曲屋，周閣也。步壛，長砌也。
</p><p><span>【宜擾畜只。】</span>擾，謹也。言南堂之外，復有曲屋，周旋閣道，步壛長砌，其路險狹，宜乘擾謹之馬，周旋曲折，行遊觀也。
</p><p><span>【騰駕步遊，】</span>騰，馳。
</p><p><span>【獵春囿只。】</span>春草始生，囿中平易也。言從曲閣之路，可駕馬騰馳，而臨平易，又可步行遂往，田獵於春囿之中，取禽獸也。
</p><p><span>【瓊轂錯衡，】</span>金銀為錯。
</p><p><span>【英華假只。】</span>假，大也。言所乘之車，以玉飭轂，以金錯衡，英華照燿，大有光明也。
</p><p><span>【茝蘭桂樹，鬱彌路只。】</span>言所行之道，皆羅桂樹，茝蘭香草，鬱鬱然滿路，動履芳潔，德義備也。
</p><p><span>【魂乎歸徠！恣誌慮只。】</span>
</p><p><span>下暫缺，嗣後再補錄。</span>
</p>
<h2><span id=".E4.B9.9D.E6.AD.8C"></span><span id="九歌">九歌</span></h2>
<p>《九歌》者，屈原之所作也。昔楚國南郢之邑，沅湘之間，其俗信鬼而好祠。其祠，必作歌樂鼓舞，以樂諸神，屈原放逐，竄伏其域，懷憂苦毒，愁思沸鬱，出見俗人祭祀之禮，歌舞之樂，其詞鄙陋。因為作《九歌》之曲。上陳事神之敬，下見己之冤結，讬之以風諫。故其文意不同，章句雜錯而廣異義焉。
</p>
<h3><span id=".E6.9D.B1.E7.9A.87.E5.A4.AA.E4.B8.80"></span><span id="東皇太一">東皇太一</span></h3>
<p><span>【吉日兮辰良，】</span>日謂甲乙，辰謂寅卯。
</p><p><span>【穆將愉兮上皇。】</span>穆，敬也。愉，樂也。上皇，謂東皇太一也。言己將修祭祀，必擇吉良之日，齋戒恭敬，以宴樂天神也。
</p><p><span>【撫長劍兮玉珥，】</span>撫，持也。玉珥，謂劍鐔也。劍者，所以威不軌，衛有德。故撫持之也。
</p><p><span>【璆鏘鳴兮琳琅。】</span>璆、琳琅，皆美玉名也。《爾雅》曰：「有璆琳琅玕焉。」鏘，佩聲也。《詩》曰：「佩玉鏘鏘。」言己供神有道，乃使靈巫常持好劍以辟邪，要垂眾佩，周旋而舞，動鳴五玉，鏘鏘而和，且有節度也。或曰：糾鏘鳴兮琳琅。糾，錯也。琳琅，聲也。謂帶劍佩眾多，糾錯而鳴，其聲琳琅也。
</p><p><span>【瑤席兮玉瑱，】</span>瑤，石之次玉者。《詩》云：「報之以瓊瑤。」
</p><p><span>【盍將把兮瓊芳。】</span>盍，何不也。把，持也。瓊，玉枝也。言已修飾清潔，以瑤玉為席，美玉為瑱。靈巫何持乎？乃復把玉枝以為香也。
</p><p><span>【蕙肴蒸兮蘭藉，】</span>蕙肴，以蕙草蒸肉也。藉，所以藉飯食也。《易》曰「藉用白茅」也。
</p><p><span>【奠桂酒兮椒漿。】</span>桂酒，切桂置酒中也。椒漿，以椒置漿中也。言己供待彌敬，乃以蕙草蒸肴，芳蘭為藉，進桂酒椒漿，以備五味也。
</p><p><span>【揚枹兮拊鼓，】</span>揚，舉也。拊，擊也。
</p><p><span>【疏緩節兮安歌，】</span>疏，希也。言肴膳酒醴既具，不敢寧處，親舉枹擊鼓，使靈巫緩節而舞，徐歌相和，以樂神也。
</p><p><span>【陳竽瑟兮浩倡。】</span>陳，列也。浩，大也。言己又陳列竽瑟，大倡作樂，以自竭盡也。
</p><p><span>【靈偃蹇兮姣服，】</span>靈，謂巫也；偃蹇，舞貌。姣，好也。服，飾也。
</p><p><span>【芳菲菲兮滿堂。】</span>菲菲，芳貌也。言乃使姣好之巫，被服盛飾，舉足奮袂，偃蹇而舞。芬芳菲菲，盈滿堂室也。
</p><p><span>【五音紛兮繁會，】</span>五音，宮、商、角、徵、羽也。紛，盛貌。繁，眾也。
</p><p><span>【君欣欣兮樂康。】</span>欣欣，喜貌。康，安也。言己動作眾樂，合會五音，紛然盛美，神以歡欣，厭飽喜樂，則身蒙慶祐，家受多福也。屈原以為神無形聲，難事易失，然人竭心盡禮，則歆其祀而惠降以祉，自傷履行忠誠以事於君，不見信用而身放棄，遂以危殆也。
</p>
<h3><span id=".E9.9B.B2.E4.B8.AD.E5.90.9B"></span><span id="雲中君">雲中君</span></h3>
<p><span>【浴蘭湯兮沐芳，】</span>蘭，香草也。
</p><p><span>【華采衣兮若英。】</span>華采，五色采也。若，杜若也。言己將修饗祭，以事雲神，乃使靈巫先浴蘭湯，沐香芷，衣五采，華衣飾以杜若之英，以自潔清也。
</p><p><span>【靈連蜷兮既留，】</span>靈，巫也。楚人名巫為靈子。連蜷，巫迎神導引貌也。既，已也。留，止也。
</p><p><span>【爛昭昭兮未央。】</span>爛，光貌也。昭昭，明也。央，已也。言巫執事肅敬，奉迎導引，顏貌矜莊，形體連蜷，神則歡喜，必留而止。見其光容爛然昭明，無極已也。
</p><p><span>【蹇將憺兮壽宮，】</span>蹇，詞也。憺，安也。壽宮，供神之處也。祠祀皆欲得壽，故名為壽宮也。言雲神既至於壽宮，歆饗酒食，憺然安樂，無有去意也。
</p><p><span>【與日月兮齊光。】</span>齊，同也。光，明也。言雲神豐隆，爵位尊高，乃與日月同光明也。夫雲興而日月昏，雲藏而日月明，故言齊光也。
</p><p><span>【龍駕兮帝服，】</span>龍駕，言雲神駕龍也。故《易》曰：「雲從龍。」帝，謂五方之帝也。言天尊雲神，使之乘龍，兼衣青黃五采之色，與五帝同服也。
</p><p><span>【聊翱遊兮周章。】</span>聊，且也。周章，猶周流也。言雲神居無常處，動則翱翔，周流往來，且遊戲也。
</p><p><span>【靈皇皇兮既降，】</span>靈，謂雲神也。皇皇，美貌。降，下也。言雲神來下，其貌皇皇，而美有光明也。
</p><p><span>【猋遠舉兮雲中。】</span>猋，去疾貌也。雲中，雲神所居也。言雲神往來急疾，飲食既飽，猋然遠舉，復還其處也。
</p><p><span>【覽冀州兮有餘，】</span>覽，望也。兩河之間曰冀州。餘，猶他也。言雲神所在高邈，乃望於冀州，尚復見他方也。
</p><p><span>【橫四海兮焉窮。】</span>窮，極也。言雲神出入奄忽，須臾之間，橫行四海，安有窮極也。
</p><p><span>【思夫君兮太息，】</span>君謂雲神。
</p><p><span>【極勞心兮忡々。】</span>忡々，憂心貌。屈原見雲一動千里，周遍四海，想得隨從，觀望西方，以忘己憂思，而念之終不可得，故太息而歎，心中煩勞而忡々也。或曰：君，謂懷王也。屈原陳序雲神，文義略訖，愁思復至，哀念懷王暗昧不明，則太息增歎，心每忡々，而不能已也。
</p>
<h3><span id=".E6.B9.98.E5.90.9B"></span><span id="湘君">湘君</span></h3>
<p><span>【君不行兮夷猶，】</span>君，謂湘君也。夷猶，猶豫也。言湘君所在，左沅、湘，右大江，苞洞庭之波，方數百里，群鳥所集，魚鱉所聚，土地肥饒，又有險阻，故其神常安，不肯遊蕩，既設祭祀，使巫請呼之，尚復猶豫也。
</p><p><span>【蹇誰留兮中洲？】</span>蹇，詞也。留，待也。中洲，洲中也。水中可居者曰洲。言湘君蹇然難行，誰留待於水中之洲乎？以為堯用二女妻舜，有苗不服，舜往征之，二女從而不反，道死於沅湘之中，因為湘夫人也。所留，蓋謂此堯之二女也。
</p><p><span>【美要眇兮宜修，】</span>要眇，好貌。修，飾也。言二女之貌要眇而好，又宜修飾也。
</p><p><span>【沛吾乘兮桂舟。】</span>沛，行貌。舟，船也。吾，屈原自謂也。言己雖在湖澤之中，猶乘桂木之船，沛然而行，常香淨也。
</p><p><span>【令沅湘兮無波，】</span>沅、湘，水名。
</p><p><span>【使江水兮安流！】</span>言己乘船，常恐危殆。願湘君令沅、湘無波湧，使江水順徑徐流，則得安也。
</p><p><span>【望夫君兮未來，】</span>君，謂湘君。
</p><p><span>【吹參差兮誰思！】</span>參差，洞簫也。言己供脩祭祀，瞻望於君，而未肯來，則吹簫作樂，誠欲樂君，當復誰思念也。
</p><p><span>【駕飛龍兮北征，】</span>征，行也。屈原思神略畢，意念楚國，願駕飛龍北行，亟還歸故居也。
</p><p><span>【吾道兮洞庭。】</span>邅，轉也。洞庭，太湖也。言己欲乘龍而歸，不敢隨從大道，願轉江湖之側委曲之徑，欲急至也。
</p><p><span>【薜荔柏兮蕙綢，】</span>薜荔，香草。柏，榑壁也。綢，縛束也。《詩》曰「綢繆束楚」是也。
</p><p><span>【蓀橈兮蘭旌。】</span>蓀，香草也。橈，船小楫也。屈原言己居家則以薜荔榑飾四壁，蕙草縛屋，乘船則以蓀為楫棹，蘭為旌旗，動以香潔自修飾也。
</p><p><span>【望涔陽兮極浦，】</span>涔陽，江碕名，近附郢。極，遠也。浦，水涯也。
</p><p><span>【橫大江兮揚靈。】</span>靈，精誠也。屈原思念楚國，願乘輕舟，上望江之遠浦，下附郢之碕，以渫憂患，橫度大江，揚己精誠，冀能感悟懷王使還己也。
</p><p><span>【揚靈兮未極，】</span>極，已也。
</p><p><span>【女嬋媛兮為余太息。】</span>女謂女媭，屈原姊也。嬋媛，猶牽引也。言己遠揚精誠，雖欲自竭盡，終無從達，故女媭牽引而責數之，為己太息悲毒，欲使屈原改性易行，隨風俗也。
</p><p><span>【橫流涕兮潺湲，】</span>潺湲，流貌。屈原感女媭之言，外欲變節，而意不能改，內自悲傷，涕泣橫流也。
</p><p><span>【隱思君兮陫側。】</span>君，謂懷王也。陫，陋也。言己雖見放棄，隱伏山野，猶從側陋之中，思念君也。
</p><p><span>【桂棹兮蘭枻，】</span>棹，楫也。枻，船旁板也。
</p><p><span>【斵冰兮積雪。】</span>斵，斫也。言己乘船，遭天盛寒。舉其棹楫，斵斫冰凍，紛然如積雪，言己勤苦也。
</p><p><span>【采薜荔兮水中，】</span>薜荔之草，緣木而生。
</p><p><span>【搴芙蓉兮木末。】</span>搴，手取也。芙蓉，荷華也，生水中。屈原言己執忠信之行，以事於君，其志不合，猶入池涉水而求薜荔，登山緣木而采芙蓉，固不可得也。
</p><p><span>【心不同兮媒勞，】</span>言婚姻所好，心意不同，則媒人疲勞而無功也。屈原自喻行與君異，終不可合，亦疲勞而已也。
</p><p><span>【恩不甚兮輕絕。】</span>言人交接初淺，恩不甚篤，則輕相與離絕。言己與君同姓共祖，無離絕之義也。
</p><p><span>【石瀨兮淺淺，】</span>瀨，湍也。淺淺，流疾貌。
</p><p><span>【飛龍兮翩翩。】</span>屈原憂愁，眺視川水，見石瀨淺淺，疾流而下，將有所至，仰見飛龍，翩翩而上，將有所登，自傷棄在草野，終無所登至也。
</p><p><span>【交不忠兮怨長，】</span>交，友也。忠，厚也。言朋友相與不厚，則長相怨恨，言己執履忠信，雖獲罪過，不敢怨恨於眾人也。
</p><p><span>【期不信兮告余以不閑。】</span>閑，暇也。言君嘗與己期，欲共為治，後以讒言之故，更告我以不閑暇，遂以疏遠己也。
</p><p><span>【晁騁騖兮江皋，】</span>晁，以喻盛明也。澤曲曰皋。言己願及晁，明己年盛時，任重馳驅，以行道德也。
</p><p><span>【夕弭節兮北渚。】</span>弭，安也。渚，水涯也。夕以喻衰，言日夕將暮，己已衰老，弭情安意，終誌草野也。
</p><p><span>【鳥次兮屋上，】</span>次，舍也。再宿曰信，過信曰次。
</p><p><span>【水周兮堂下。】</span>周，旋也。言己所居，在湖澤之中，眾鳥舍止我之屋上，流水周旋己之堂下，自傷與鳥獸魚鱉同為伍也。
</p><p><span>【捐余玦兮江中，】</span>玦，玉佩也。先王所以命臣之瑞，故與環即還，與玦即去也。
</p><p><span>【遺余佩兮醴浦。】</span>遺，離也。佩，瓊琚之屬也。言己雖見放逐，常思念君，設欲遠去，猶捐玦佩置於水涯，冀君求己，示有還意。
</p><p><span>【采芳洲兮杜若，】</span>芳洲，香草藂生水中之處。
</p><p><span>【將以遺兮下女。】</span>遺，與也。女，陰也，以喻臣，謂己之儔匹。言己願往芬芳絕異之洲，采取杜若，以與貞正之人，思與同志，終不變更也。
</p><p><span>【時不可兮再得，】</span>言日不再中，年不再盛也。
</p><p><span>【聊逍遙兮容與。】</span>逍遙，遊戲也。《詩》曰：狐裘逍遙。言天時不再至，人年不再盛，己年既老矣，不遇於時，聊且逍遙而遊，容與而戲，以待天命之至也。
</p>
<h3><span id=".E6.B9.98.E5.A4.AB.E4.BA.BA"></span><span id="湘夫人">湘夫人</span></h3>
<p><span>【帝子降兮北渚，】</span>帝子，謂堯女也。降，下也。言堯二女娥皇、女英，隨舜不反，沒於湘水之渚，因為湘夫人。
</p><p><span>【目眇眇兮愁予。】</span>眇眇，好貌。予，屈原自謂也。言堯二女儀德美好，眇然絕異，又配帝舜，而乃沒命水中。屈原自傷不，遭值堯、舜，而遇闇君，亦將沈身湘流，故曰愁我也。
</p><p><span>【嫋嫋兮秋風，】</span>嫋嫋，秋風搖木貌。
</p><p><span>【洞庭波兮木葉下。】</span>言秋風疾則草木搖，湘水波而樹葉落矣，以言君政急則眾民愁，而賢者傷矣。或曰：屈原見秋風起而木葉墮，悲歲徂盡，年衰老也。
</p><p><span>【白薠兮騁望，】</span>薠，草，秋生，今南方湖澤皆有之。騁，平也。
</p><p><span>【與佳期兮夕張。】</span>佳，謂湘夫人也，不敢指斥尊者，故言佳也。張，施也。言己願以始秋薠草初生平望之時，脩設祭具，夕早灑掃，張施帷帳，與夫人期歆饗之也。
</p><p><span>【鳥萃兮蘋中，】</span>萃，集。
</p><p><span>【罾何為兮木上？】</span>罾，魚網也。夫鳥當集木巔，而言草中，罾當在水中，而言木上，以喻所願不得，失其所也。
</p><p><span>【沅有茝兮醴有蘭，】</span>言沅水之中有盛茂之茝，澧水之內有芬芳之蘭，異於眾草，以興湘夫人美好亦異於眾人也。
</p><p><span>【思公子兮未敢言。】</span>公子，謂湘夫人也。重以卑說尊，故變言公子也。言己想若舜之遇二女，二女雖死，猶思其神，所以不敢達言者，士當須介，女當須媒也。
</p><p><span>【荒忽兮遠望，觀流水兮潺湲。】</span>言鬼神荒忽，往來無形，近而視之，仿佛若存，遠而望之，但見水流而潺湲也。
</p><p><span>【麋何食兮庭中，】</span>麋，獸名，似鹿也。
</p><p><span>【蛟何為兮水裔？】</span>蛟，龍類也。麋當在山林，而在庭中，蛟當在深淵，而在水涯，以言小人宜在山野，而升朝廷，賢者當居尊官，而為仆隸也。
</p><p><span>【朝馳餘馬兮江皋，夕濟兮西澨。】</span>濟，渡也。澨，水涯也。自傷驅馳不出湘潭之間。
</p><p><span>【聞佳人兮召予，】</span>予，屈原自謂也。
</p><p><span>【將騰駕兮偕逝。】</span>偕，俱也。逝，往也。屈原幽居草澤，思神念鬼，冀湘夫人有命召呼，則願命駕騰馳而往，不待侶偶也。
</p><p><span>【築室兮水中，葺之兮荷蓋。】</span>屈原困於世，願築室水中，托附神明而居處也。
</p><p><span>【蓀壁兮紫壇，】</span>以蓀草飾室壁，累紫貝為室壇。
</p><p><span>【匊芳椒兮成堂。】</span>布香椒於堂上。
</p><p><span>【桂棟兮蘭橑，】</span>以桂木為屋棟，以木蘭為榱也。
</p><p><span>【辛夷楣兮藥房。】</span>辛夷，香草，以作戶楣。藥，白芷也。房，室也。
</p><p><span>【罔薜荔兮為帷，】</span>罔，結也。言結薜荔為帷帳。
</p><p><span>【擗蕙櫋兮既張。】</span>擗，<dfn class="unicode-pua" style="border: 1px solid orange; background: yellow; font-style: normal; cursor: help;" title="此处原字符使用了Unicode私有区编码而无法识别，请协助查实修正。原字符为：，请注意在不同系统中的显示可能完全不同。"></dfn>片也。以<dfn class="unicode-pua" style="border: 1px solid orange; background: yellow; font-style: normal; cursor: help;" title="此处原字符使用了Unicode私有区编码而无法识别，请协助查实修正。原字符为：，请注意在不同系统中的显示可能完全不同。"></dfn>片蕙覆櫋屋。
</p><p><span>【白玉兮為鎮，】</span>以白玉鎮坐席也。
</p><p><span>【疏石蘭兮為芳。】</span>石蘭，香草。疏，布陳也。
</p><p><span>【芷葺兮荷屋，】</span>葺，蓋屋也。
</p><p><span>【繚之兮杜衡。】</span>繚，縛束也。杜衡，香草。
</p><p><span>【合百草兮實庭，】</span>合百草之華，以實庭中。
</p><p><span>【建芳馨兮廡門。】</span>馨，香之遠聞者，積之以為門廡也。屈原生遭濁世，憂愁困極，意欲隨從鬼神，築室水中，與湘夫人比鄰而處。然猶積聚眾芳以為殿堂，修飾彌盛，行善彌高也。
</p><p><span>【九嶷繽兮並迎，】</span>九嶷，山名，舜所葬也。
</p><p><span>【靈之來兮如雲。】</span>言舜使九嶷之山神，繽然來迎三女，則百神待送，眾多如雲也。
</p><p><span>【捐余袂兮江中，】</span>袂，衣袖也。
</p><p><span>【遺余褋兮醴浦。】</span>褋，襜襦也。屈原托興湘夫人，共鄰而處，舜復迎之而去，窮困無所依，故欲捐棄衣物，裸身而行，將適九夷也。
</p><p><span>【搴汀洲兮杜若，將以遺兮遠者。】</span>汀，平也。遠者，謂高賢隱士也。言己雖欲之九夷絕域之外，猶求高賢之士，平洲香草以遺之，與共修道德也。
</p><p><span>【時不可兮驟得，聊逍遙兮容與。】</span>驟，數。言富貴有命，天時難值，不可數得，聊且遊戲，以盡年壽也。
</p>
<h3><span id=".E5.A4.A7.E5.8F.B8.E5.91.BD"></span><span id="大司命">大司命</span></h3>
<p><span>【廣開兮天門，紛吾乘兮玄雲。】</span>
</p><p><span>下暫缺，嗣後再補錄。</span>
</p>
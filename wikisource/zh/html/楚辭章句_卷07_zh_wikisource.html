<h2><span id=".E6.BC.81.E7.88.B6"></span><span id="漁父">漁父</span></h2>
<p>《漁父》者，屈原之所作也。屈原放逐，在江、湘之間，憂愁歎吟，儀容變易。而漁父避世隱身，釣魚江濱，欣然自樂。時遇屈原川澤之域，怪而問之，遂相應答。楚人思念屈原，因敘其辭以相傳焉。
</p><p><span>【屈原既放，】</span>身斥逐也。
</p><p><span>【遊於江潭。】</span>戲水側也。
</p><p><span>【行吟澤畔，】</span>履荊棘也。
</p><p><span>【顏色憔悴，】</span>皯黴黑也。
</p><p><span>【形容枯槁。】</span>臒瘦瘠也。
</p><p><span>【漁父見而問之】</span>怪屈原也。
</p><p><span>【曰：「子非三閭大夫與？】</span>謂其故官。
</p><p><span>【何故至於斯？」】</span>曷為遭此患也。《史記》云：何故而至此？
</p><p><span>【屈原曰：「舉世皆濁我獨清，】</span>眾貪鄙也。忠潔己也。
</p><p><span>【眾人皆醉我獨醒，】</span>惑財賄也。廉自守也。
</p><p><span>【是以見放。」】</span>棄草野也。
</p><p><span>【漁父曰：】</span>隱士言也。
</p><p><span>【「聖人不凝滯於物，】</span>不困辱其身也。
</p><p><span>【而能與世推移。】</span>隨俗方圓。
</p><p><span>【世人皆濁，】</span>人貪婪也。
</p><p><span>【何不淈其泥而揚其波？】</span>同其風也。與沈浮也。
</p><p><span>【眾人皆醉，何不餔其糟而歠其釃？】</span>巧佞曲也。從其俗也。食其祿也。
</p><p><span>【何故深思高舉，】</span>獨行忠直。
</p><p><span>【自令放為？」】</span>遠在他域。
</p><p><span>【屈原曰：吾聞之，】</span>受聖人之制也。
</p><p><span>【新沐者必彈冠，】</span>拂土坌也。
</p><p><span>【新浴者必振衣。】</span>去塵穢也。
</p><p><span>【安能以身之察察，】</span>己清潔也。
</p><p><span>【受物之汶汶者乎？】</span>蒙垢塵也。
</p><p><span>【寧赴湘流，】</span>自沈淵也。
</p><p><span>【葬於江魚之腹中。】</span>身消爛也。
</p><p><span>【安能以皓皓之白，】</span>皓皓，猶皎皎也。
</p><p><span>【而蒙世俗之塵埃乎？】</span>被點汙也。
</p><p><span>【漁父莞爾而笑，】</span>笑離齗也。
</p><p><span>【鼓枻而去。】</span>叩船舷也。
</p><p><span>【歌曰：】</span>一本歌上有「乃」字。
</p><p><span>【「滄浪之水清兮，】</span>喻世昭明。
</p><p><span>【可以濯吾纓；】</span>沐浴升朝廷也。
</p><p><span>【滄浪之水濁兮，】</span>喻世昏闇。
</p><p><span>【可以濯吾足。」】</span>宜隱遁也。
</p><p><span>【遂去，不復與言。】</span>合道真也。
</p><p><span>下暫缺，嗣後再補錄。</span>
</p>
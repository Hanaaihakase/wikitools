<h2><span id=".E4.B9.9D.E6.80.9D"></span><span id="九思">九思</span></h2>
<p>《九思》者，王逸之所作也。逸，南陽人，博雅多覽，讀《楚辭》而傷湣屈原，故為之作解。又以自屈原終沒之後，忠臣介士遊覽學者讀《離騷》、《九章》之文，莫不愴然，心為悲感，高其節行，妙其麗雅。至劉向、王褒之徒，咸嘉其義，作賦騁辭以讚其志。則皆列於譜錄，世世相傳。逸與屈原同土共國，悼傷之情與凡有異。竊慕向、褒之風，作頌一篇，號曰《九思》，以裨其辭。未有解說，故聊敘訓誼焉。辭曰：
</p>
<h3><span id=".E9.80.A2.E5.B0.A4"></span><span id="逢尤">逢尤</span></h3>
<p><span>【悲兮愁，哀兮憂。】</span>傷不遇也。
</p><p><span>【天生我兮當闇時，】</span>君不明也。
</p><p><span>【被諑譖兮虛獲尤。】</span>為佞人所傷害也。諑，毀也。尤，過也。
</p><p><span>【心煩憒兮意無聊，】</span>愁君迷蔽，忿奸興也。憒，亂也。聊，樂也。
</p><p><span>【嚴載駕兮出戲遊。】</span>將以釋憂憤也。
</p><p><span>【周八極兮歷九州，】</span>求賢君也。
</p><p><span>【求軒轅兮索重華。】</span>覬遇如黃帝、堯、舜之聖明也。
</p><p><span>【世既卓兮遠眇眇，】</span>去前聖遠然不可得也。卓，遠也。
</p><p><span>【握佩玖兮中路躇。】</span>懷寶不舒，悵彷徨也。
</p><p><span>【羨咎繇兮建典謨，】</span>樂古賢臣遇明君也。
</p><p><span>【懿風後兮受瑞圖。】</span>懿，深也。屈原之喻也。風後，黃帝師，受天瑞者也。
</p><p><span>【湣餘命兮遭六極，委玉質兮於泥途。】</span>見放逐汙辱，若陷泥途中也。
</p><p><span>【遽傽遑兮驅林澤，步屏營兮行丘阿。】</span>憂憒不知所為，徒經營奔走也。
</p><p><span>【車軏折兮馬虺頹，】</span>驅騁不能寧定，車弊而馬病也。
</p><p><span>【憃悵立兮涕滂沱。】</span>憂悴而涕流也。
</p><p><span>【思丁文兮聖明哲，】</span>丁，當也。文，文王也。心志不明，願遇文王時也。
</p><p><span>【哀平差兮迷謬愚。】</span>平，楚平王。差，吳王夫差也。平王殺忠臣伍奢，奢子員仕吳以破楚。夫差不用子胥，而為越所滅也。
</p><p><span>【呂傅舉兮殷周興，】</span>呂，呂望。傅，傅說。兩賢舉用，而二代以興盛也。
</p><p><span>【忌嚭專兮郢吳虛。】</span>忌，楚大夫費無忌；嚭，吳大夫宰嚭。虛，空也。忌、嚭佞偽，惑其君而敗，二國空虛。郢，楚都也。
</p><p><span>【仰長歎兮氣噎結，】</span>仰，將訴天也。噎，結也。
</p><p><span>【悒昷絕兮咶復蘇。】</span>憤忿奄絕，徐乃蘇也。
</p><p><span>【虎兕爭兮於廷中，】</span>廷，朝廷也。虎兕，惡獸，以喻奸臣。
</p><p><span>【豺狼鬥兮我之隅。】</span>隅，旁也。言眾佞辯爭，常在我傍也。
</p><p><span>【雲霧會兮日冥晦，】</span>眾偽蔽君，如云霧之隱日，使不可得見也。
</p><p><span>【飄風起兮揚塵埃。】</span>回風為飄，以喻小人造設奸偽，賊害仁賢，為君垢穢，如回風之起塵埃也。
</p><p><span>【走鬯罔兮乍東西，】</span>動觸諂毀，東西趣走。
</p><p><span>【欲竄伏兮其焉如。】</span>無所逃難。
</p><p><span>【念靈閨兮隩重深，】</span>靈，謂懷王閨閤也。言欲訴論，輒為群邪所逆，不能得通達。
</p><p><span>【願竭節兮隔無由。望舊邦兮路逶隨，】</span>逶隨，迂遠也。近而障隔，則與迂遠同也。
</p><p><span>【憂心悄兮誌勤劬。】</span>悄，猶慘也。劬，勞也。
</p><p><span>【魂煢煢兮不遑寐，目脈脈兮寤終朝。】</span>脈脈，視貌也。終朝，自旦及夕，言通夜不能瞑也。
</p>
<h3><span id=".E6.80.A8.E4.B8.8A"></span><span id="怨上">怨上</span></h3>
<p><span>【令尹兮謷謷，】</span>令尹，楚官掌政者也。謷謷，不聽話言而妄語也。
</p><p><span>【群司兮譨々。】</span>群司，眾僚。譨々，猶傯傯也。言皆競於佞也。
</p><p><span>【哀哉兮淈々，】</span>淈々，一國並亂也。
</p><p><span>【上下兮同流。】</span>君臣俱愚，意無別也。
</p><p><span>【菽藟兮蔓衍，】</span>菽藟，小草也。蔓衍，廣延也。
</p><p><span>【芳草兮挫枯。】</span>草，香草名也。挫枯，棄不用也。
</p><p><span>【朱紫兮雜亂，曾莫兮別諸。】</span>君不識賢，使紫奪朱，世無別知之者。
</p><p><span>【倚此兮岩穴，】</span>退遁逃也。
</p><p><span>【永思兮窈悠。】</span>長守忠信，念無違而途悠遠。
</p><p><span>【嗟懷兮眩惑，】</span>懷，懷王也。為眾佞所欺曜，目盡迷瞀。
</p><p><span>【用誌兮不昭。】</span>獨行忠信，無明己者。
</p><p><span>【將喪兮玉斗，遺失兮鈕樞。】</span>鈕樞，所以校玉斗。玉斗既喪，將失其鈕樞。言放棄賢者逐去之。
</p><p><span>【我心兮煎熬，惟是兮用憂。】</span>熬，亦煎也。憂無已也。
</p><p><span>【進惡兮九旬，】</span>紂為九旬之飲而不聽政。
</p><p><span>【復顧兮彭務。】</span>彭，彭咸。務，務光。皆古介士，恥受汙辱，自投於水而死也。
</p><p><span>【擬斯兮二蹤，】</span>擬，則也。蹤，跡也。言願效此二賢之跡，亦當自沈。
</p><p><span>【未知兮所投。謠吟兮中壄，】</span>未得所死，且仿惶也。
</p><p><span>【上察兮璿璣。大火兮西睨，攝提兮運低。】</span>璿璣天中，故先察之。大火西流，攝提運下，夜分之候。愁思不寐，起視星辰，以解戚者也。
</p><p><span>【雷霆兮硠磕，】</span>硠磕，雷聲。
</p><p><span>【雹霰兮霏霏。】</span>霏霏，集貌。
</p><p><span>【奔電兮光晃，涼風兮愴淒。】</span>獨處愁思不寐，見雹電涼風之至，益憂多也。
</p><p><span>【鳥獸兮驚駭，相從兮宿棲。】</span>言鳥獸驚惶，尚相從就，傷已單獨，心用悲也。
</p><p><span>【鴛鴦兮噰々，】</span>噰々，和鳴貌也。
</p><p><span>【狐狸兮徾徾。】</span>徾々，相隨貌。
</p><p><span>【哀吾兮介特，】</span>介特，獨也。
</p><p><span>【獨處兮罔依。】</span>罔，無也。
</p><p><span>【螻蛄兮鳴東，蟊蠽兮號西。蛓緣兮我裳，蠋入兮我懷。蟲豸兮夾餘，惆悵兮自悲。】</span>記獨處山野，與眾蟲為伍，心悲感也。
</p><p><span>【佇立兮忉怛，】</span>佇，停。
</p><p><span>【心結縎兮折摧。】</span>
</p>
<h3><span id=".E7.96.BE.E4.B8.96"></span><span id="疾世">疾世</span></h3>
<p><span>【周徘徊兮漢渚，】</span>言居山中愁憤，復之漢之涯，庶欲以釋思念也。
</p><p><span>【求水神兮靈女。】</span>冀得水中神女，以慰思念。
</p><p><span>【嗟此國兮無良，】</span>此國，楚國也。言君臣無善，皆凶愚也。
</p><p><span>【媒女詘兮謰謱。】</span>謰謱，不正貌。
</p><p><span>【鴳雀列兮嘩讙，】</span>鴳雀，小鳥，以喻小人列位也。言小人在位，患失之，競為佞諂，聲呶呶也。
</p><p><span>【鴝鵒鳴兮聒余。】</span>鴝鵒，鴳雀類也。多聲亂耳為聒。
</p><p><span>【抱昭華兮寶璋，】</span>昭華，玉名。
</p><p><span>【欲衒鬻兮莫取。】</span>行賣曰衒鬻，賣也。言己竭忠信以事君而不見用，猶抱此昭華寶璋衒賣之。璋，玉名也。
</p><p><span>【言旋邁兮北徂，】</span>己不見用，欲遠去也。
</p><p><span>【叫我友兮配耦。】</span>叫，急叫也。言此國已無良人，庶北行遇賢友，而自耦也。
</p><p><span>【日陰曀兮未光，】</span>北方多陰。
</p><p><span>【闃肖窕兮靡睹。】闃，窺也。肖窕，幽冥也，【紛載驅兮高馳，】</span>適北無所遇，故欲馳而去。
</p><p><span>【將諮詢兮皇羲。】</span>皇羲，羲皇也。諮，問。詢，謀。所以安己也。
</p><p><span>【遵河皋兮周流，路變易兮時乖。】</span>所誌不遇，無所用其志也。
</p><p><span>【濿滄海兮東遊，沐盥浴兮天池。】</span>天池，則滄海也。
</p><p><span>【訪太昊兮道要，】</span>太昊，東方青帝也。將問天道之要務。
</p><p><span>【雲靡貴兮仁義。】</span>太昊答惟仁義為上。
</p><p><span>【誌欣樂兮反征，就周文兮邠岐。】</span>聞惟仁義，故欣喜復之西方，就文王也，邠岐，周本國。
</p><p><span>【秉玉英兮結誓，】</span>願與文王約信，以玉英為贄幣也。
</p><p><span>【日欲暮兮心悲。】</span>日暮而歲邁，年將老，悲不見進用也。
</p><p><span>【惟天祿兮不再，】</span>福不再至，年歲一過，則終訖也。
</p><p><span>【背我信兮自違。】</span>若背忠信以趨時俗，則違本心，故不忍為。
</p><p><span>【逾隴堆兮渡漠，】</span>隴堆，山名。漠，沙漠也。
</p><p><span>【過桂車兮合黎。】</span>桂車、合黎，皆西方山之名。
</p><p><span>【赴昆山兮馽騄，】</span>昆山，昆侖也。言渡隴堆，適桂車、合黎，乃至昆侖，取駿馬而絆之。騄，駿馬名。
</p><p><span>【從邛遨兮棲遲。】</span>邛，獸名。遨，遊也。馽騄從邛而棲遲，顧望也。
</p><p><span>【吮玉液兮止渴，齧芝華兮療饑。】</span>玉液，瓊蕊之精氣。芝，神草也。渴啜玉精，饑食芝華，欲仙去也。
</p><p><span>【居翏廓兮尠疇，】</span>嵺廓，空洞而無人也。尠，少也。疇，匹也。言獨行而抱影也。
</p><p><span>【遠梁昌兮幾迷。】</span>梁昌，陷據失所也。迷惑欲還也。
</p><p><span>【望江漢兮渃，】</span>濩渃，大貌也。還見江、漢水大也。
</p><p><span>【心緊絭兮傷懷。】</span>緊絭，糾繚也。望舊土而心感傷也。
</p><p><span>【時出々兮旦旦，】</span>日月始出，光明未盛為出。
</p><p><span>【塵莫莫兮未晞。】</span>莫莫，合也。晞，消也。朝陽未開，霧氣尚盛。
</p><p><span>【憂不暇兮寢食，吒增歎兮如雷。】</span>
</p>
<h3><span id=".E6.86.AB.E4.B8.8A"></span><span id="憫上">憫上</span></h3>
<p><span>【哀世兮錄錄，】</span>錄錄，視貌。賢人不用，小人持勢也。
</p><p><span>【諓々兮嗌喔。】</span>諓々，竊言。嗌喔，容媚之聲。
</p><p><span>【眾多兮阿媚，】</span>阿，曲。
</p><p><span>【骫靡兮成俗。】</span>委靡，麵柔也。
</p><p><span>【貪枉兮黨比，貞良兮煢獨。】</span>《詩》云：獨行煢煢。
</p><p><span>【鵠竄兮枳棘，鵜集兮帷幄。】</span>木帳曰帷。言大人處卑賤，小人在尊位也。
</p><p><span>【蘮蕠兮青蔥，】</span>蘮蕠，草名。青蔥，見養有光色也。
</p><p><span>【槁本兮萎落。】</span>槁本，香草也，喻賢愚易所。
</p><p><span>【睹斯兮偽惑，心為兮隔錯。】</span>隔錯，失其性也。
</p><p><span>【逡巡兮圃藪，】</span>藂林曰藪。
</p><p><span>【率彼兮畛陌。】</span>田間道曰畛，陌，塍分界也。
</p><p><span>【川穀兮淵淵，】</span>淵淵，深貌。
</p><p><span>【山阜兮峉々。】</span>峉々，長而多有貌也。
</p><p><span>【叢林兮金々，】</span>金金，眾饒貌。
</p><p><span>【株榛兮嶽嶽。】</span>嶽嶽，眾木植也。
</p><p><span>【霜雪兮漼溰，】</span>漼溰，積聚貌。
</p><p><span>【冰凍兮洛澤。】</span>洛，竭也。寒而水澤竭成冰。
</p><p><span>【東西兮南北，罔所兮歸薄。】</span>言四方皆無所停止也。
</p><p><span>【庇蔭兮枯樹，匍匐兮岩石。】</span>穴可居者。
</p><p><span>【踡兮寒局數，獨處兮志不申。】</span>踡，傴僂也。
</p><p><span>【年齒盡兮命迫促，魁壘擠摧兮常困辱。】</span>魁壘，促迫也。擠摧，折屈也。
</p><p><span>【含憂強老兮愁不樂，】</span>愁早老曰強也。
</p><p><span>【鬚髮苧悴兮顠鬢白，】</span>苧，亂也。顠，雜白也。
</p><p><span>【思靈澤兮一膏沐。】</span>靈澤，天之膏潤也。蓋喻德政也。
</p><p><span>【懷蘭英兮把瓊若，】</span>英，華。瓊若，食也。
</p><p><span>【待天明兮立躑躅。】</span>言懷蘭把若，無所施之，欲待明君，未知其時，故屏營躑躅。
</p><p><span>【雲蒙蒙兮電儵爍，】</span>儵爍，疾也，闇多而明少也。
</p><p><span>【孤雌驚兮鳴呴呴。思怫鬱兮肝切剝，忿悁悒兮孰訴告。】</span>
</p>
<h3><span id=".E9.81.AD.E5.8E.84"></span><span id="遭厄">遭厄</span></h3>
<p><span>【悼屈子兮遭厄，】</span>子，男子之通稱也。
</p><p><span>【沈玉躬兮湘汨。】</span>賢者質美，故以比玉。湘、汨，皆水名。
</p><p><span>【何楚國兮難化，】</span>言楚國君臣之亂，不可曉喻也。
</p><p><span>【迄於今兮不易。】</span>政教荒阻，不可變也。
</p><p><span>【士莫志兮羔裘，】</span>言政穢則士貪鄙，無有素絲之志，皎潔之行也。
</p><p><span>【競佞諛兮讒鬩。】</span>鬩，不相聽。
</p><p><span>【指正義兮為曲，訿玉璧兮為石。鳥雕遊兮華屋，鵕鸃棲兮柴蔟。起奮迅兮奔走，違群小兮謑訽。】</span>謑，恥辱垢陋之言也。
</p><p><span>【載青雲兮上昇，適昭明兮所處。】</span>終無所舒情，故欲乘雲升天，就日處矣。昭明，日暉。
</p><p><span>【躡天衢兮長驅，踵九陽兮戲蕩。】</span>衢，路也。九陽，日出處也。
</p><p><span>【越雲漢兮南濟，秣餘馬兮河鼓。】</span>河鼓，牽牛別名。
</p><p><span>【雲霓紛兮晻翳，參辰回兮顛倒。】</span>參、辰，皆宿名。夜分而易次，故顛倒失路也。
</p><p><span>【逢流星兮問路，顧我指兮從左。】</span>流星，發所從也。
</p><p><span>【俓娵觜兮直馳，禦者迷兮失軌。遂踢達兮邪造，】</span>流星雖甚，猶不得道。踢達，誤過也。
</p><p><span>【與日月兮殊道。誌閼絕兮安如，】</span>誌望已訖，不知所之。
</p><p><span>【哀所求兮不耦。攀天階兮下視，】【見鄢郢兮舊宇。】</span>鄢、郢，楚都也。言上天所求不得，意欲還，下視見舊居也。
</p><p><span>【意逍遙兮欲歸，眾穢盛兮杳杳。】</span>眾穢，喻佞人。言將復害己。
</p><p><span>【思哽饐兮詰詘，涕流瀾兮如雨。】</span>還為眾偽所害，故悲泣也。
</p>
<h3><span id=".E6.82.BC.E4.BA.82"></span><span id="悼亂">悼亂</span></h3>
<p><span>【嗟嗟兮悲夫，】</span>傷時昏惑。
</p><p><span>【殽亂兮紛挐。】</span>君任佞巧，競疾忠信，交亂紛挐也。
</p><p><span>【茅絲兮同綜，】</span>不別好惡。
</p><p><span>【冠屨兮共絇。】</span>上下無別。
</p><p><span>【督萬兮侍宴，】</span>華督、宋萬二人，宋大夫，皆弑其君者也。
</p><p><span>【周邵兮負芻。】</span>周公、邵公。言楚君使忠賢如周、邵者負芻，反以督、萬之人侍宴。
</p><p><span>【白龍兮見射，靈龜兮執拘。】</span>白龍，川神。靈龜，天瑞。
</p><p><span>【仲尼兮困厄，】</span>仲尼，聖人，而厄於陳、蔡也。
</p><p><span>【鄒衍兮幽囚。】</span>鄒衍，賢人，而為佞邪所攝，齊遂執之。
</p><p><span>【伊余兮念茲，】</span>伊，惟也。茲，此也。
</p><p><span>【奔遁兮隱居。】</span>欲避世也。
</p><p><span>【將升兮高山，】</span>
</p><p><span>【上有兮猴猿。欲入兮深谷，下有兮虺蛇。左見兮鳴鵙，右睹兮呼梟。】</span>鵙，伯勞也。山有猴猿，谷有虺蛇，左右眾鳥，闃無人民，所以愁懼也。
</p><p><span>【惶悸兮失氣，】</span>悸，懼也。失氣，晻然而將絕。
</p><p><span>【踴躍兮距跳。】</span>以泄憤懣也。
</p><p><span>【便旋兮中原，仰天兮增歎。菅蒯兮壄莽，葦兮仟眠。鹿蹊兮<dfn class="unicode-pua" style="border: 1px solid orange; background: yellow; font-style: normal; cursor: help;" title="此处原字符使用了Unicode私有区编码而无法识别，请协助查实修正。原字符为：，请注意在不同系统中的显示可能完全不同。"></dfn>斷々鍮鍮，貒貉兮蟫々。】</span>蟫々，相隨之貌。
</p><p><span>【鸇鷂兮軒軒，】</span>軒軒，將止之貌。
</p><p><span>【鶉鵪兮甄甄。】</span>甄甄，小鳥飛貌。
</p><p><span>【哀我兮寡獨，靡有兮齊倫。】</span>齊，偶。
</p><p><span>【意欲兮沈吟，迫日兮黃昏。】</span>意且欲遲，望又促暮，當棲宿也。
</p><p><span>【玄鶴兮高飛，曾逝兮青冥。】</span>青冥，太清。
</p><p><span>【鶬鶊兮喈喈，】</span>鶬鶊，鸝黃也。喈喈，鳴之和。
</p><p><span>【山鵲兮嚶嚶。】</span>嚶嚶，鳴之清也。
</p><p><span>【鴻鸕兮振翅，】</span>雁之大者曰鴻。鸕，鸕鶿也。振翅，將飛也。
</p><p><span>【歸雁兮於征。】</span>
</p><p><span>下暫缺，嗣後再補錄。</span>
</p>
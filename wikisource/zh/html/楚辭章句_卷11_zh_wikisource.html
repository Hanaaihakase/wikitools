<h2><span id=".E6.83.9C.E8.AA.93"></span><span id="惜誓">惜誓</span></h2>
<p>《惜誓》者，不知誰所作也。或曰賈誼，疑不能明也。惜者，哀也。誓者，信也，約也。言哀惜懷王與己信約而復背之也。古者君臣將共為治，必以信誓相約，然後言乃從而身以親也。蓋刺懷王有始而無終也。
</p><p><span>【惜餘年老而日衰兮，歲忽忽而不反。】</span>言哀己年歲已老，氣力衰微，歲月卒過，忽然不還，而功不成，德不立也。
</p><p><span>【登蒼天而高舉兮，歷眾山而日遠。】</span>言己想得道真，上升蒼天，高抗志行，經歷眾山，去我鄉邑，日以遠也。
</p><p><span>【觀江河之紆曲兮，離四海之霑濡。】</span>言己遂見山河之紆曲，志為盤結；遇四海之風波，衣為濡濕。心愁身苦，憂悲且思也。
</p><p><span>【攀北極而一息兮，吸沆瀣以充虛。】</span>言己周流行求道真，冀得上攀北極之星，且中休息，吸清和之氣，以充空虛，療饑渴也。
</p><p><span>【飛朱鳥使先驅兮，駕太一之象輿。】</span>言己吸天元氣，得其道真。即朱雀神鳥為我先導，遂乘太一神象之輿，而遊戲也。
</p><p><span>【蒼龍蚴虯於左驂兮，白虎騁而為右騑。】</span>言己德合神明，則駕蒼龍，驂白虎，其狀蚴虯有威容也。
</p><p><span>【建日月以為蓋兮，載玉女於後車。】</span>言己乃立日月之光，以為車蓋。載玉女於後車，以侍棲宿也。
</p><p><span>【馳騖於杳冥之中兮，休息虖昆侖之墟。】</span>言己雖馳騖杳冥之中，修善不倦，休息昆侖之山，以遊觀也。
</p><p><span>【樂窮極而不厭兮，願從容虖神明。】</span>言己周行觀望，樂無窮極，志猶不厭，願復與神明俱遊戲也。
</p><p><span>【涉丹水而駝騁兮，右大夏之遺風。】</span>丹水，猶赤水也。《淮南》言赤水出昆侖也。大夏，外國名也。在西南。言己復渡丹水而馳騁，顧見大夏之俗，思念楚國也。
</p><p><span>【黃鵠之一舉兮，知山川之紆曲。再舉兮，睹天地之圜方。】</span>言黃鵠養其羽翼，一飛則見山川之屈曲，再舉則知天地之圜方。居身益高，所睹愈遠也。以言賢者亦宜高望遠慮，以知君之賢愚也。
</p><p><span>【臨中國之眾人兮，托回飆乎尚羊。】</span>尚羊，遊戲也。言己臨見楚國之中，眾人貪佞，故托回風，遠行遊戲也。
</p><p><span>【乃至少原之野兮，赤鬆王喬皆在旁。】</span>少原之野，仙人所居。言遂至眾仙所居而見赤松子與王喬也。
</p><p><span>【二子擁瑟而調均兮，餘因稱乎清商。】</span>均，亦調也。清商，歌曲也。言赤鬆、王喬見己歡喜，持瑟調弦而歌。我因稱清商之曲最為善也。
</p><p><span>【澹然而自樂兮，吸眾氣而翱翔。】</span>眾氣，謂朝霞、正陽、淪陰、沆瀣之氣也。言己得與鬆喬相對，心中澹然而自欣樂，俱吸眾氣而遊戲。
</p><p><span>【念我長生而久仙兮，不如反餘之故鄉。】</span>言屈原設去世離俗，遭遇真人，雖得長生久仙，意不甘樂，猶思楚國，念故鄉，忠信之至，恩義之篤也。
</p><p><span>【黃鵠後時而寄處兮，鴟梟群而製之。】</span>言黃鵠一飛千里，常集高山茂林之上，設後時而欲寄處，則鴟梟群聚，禁而製之，不得止也。言賢者失時後輩，亦為讒佞所排逐。
</p><p><span>【神龍失水而陸居兮，為螻蟻之所裁。】</span>螻，螻蛄也。蟻，蚍蜉也。裁，製也。言神龍常潛深水，設其失水，居於陵陸之地，則為螻蟻、蚍蜉所裁制，而見啄齧也。以言賢者不居廟堂，則為俗人所侵害也。
</p><p><span>【夫黃鵠神龍猶如此兮，況賢者之逢亂世哉！】</span>言黃鵠能飛翔，神龍能存能亡，奄然失所，為鴟梟、螻蟻所製，其困如此。何況賢者身無爵祿，為俗人所困侮，固其宜也。
</p><p><span>【壽冉冉而日衰兮，固儃回而不息。】</span>儃回，運轉也。言己年壽日以衰老，而楚國群臣承順君非，隨之運轉，常不止息也。
</p><p><span>【俗流從而不止兮，眾枉聚而矯直。】</span>枉，邪也。矯，正也。言楚國俗人流從諂諛，不可禁止，眾邪群聚，反欲正忠直之士，使隨之也。
</p><p><span>【或偷合而苟進兮，或隱居而深藏。】</span>言士有偷合於世，苟欲進取，以得爵位。或有修行德義，隱藏深山，而君不照知也。
</p><p><span>【苦稱量之不審兮，同權概而就衡。】</span>稱所以知輕重，量所以別多少。概，平也。權衡，皆稱也。言患苦眾人，稱物量穀，不知審其多少，同其稱平，以失情實，則使眾人怨也。以言君不稱量士之賢愚而同用之，則使智者恨也。
</p><p><span>【或推移而苟容兮，或直言之諤諤。】</span>言臣承順君非，可推可移，苟自容入以得高位。有直言諤諤，諫正君非，而反放棄之也。
</p><p><span>【傷誠是之不察兮，並紉茅絲以為索。】</span>單為紉，合為索。言己誠傷念君待遇苟合之人與忠直之士，曾無別異，猶並紉絲與茅共為索也。
</p><p><span>【方世俗之幽昏兮，眩白黑之美惡。】</span>幽昏，不明也。眩，惑也。言方今之世，君臣不明，惑於貪濁，眩於白黑，不能知人善惡之情也。
</p><p><span>【放山淵之龜玉兮，相與貴夫礫石。】</span>龜可以決吉凶，故人亦寶之。放，棄也。小石為礫。言世人皆棄昆山之玉，大澤之龜，反相與貴重小石也。言闇君貴佞偽，賤忠直也。
</p><p><span>【梅伯數諫而至醢兮，來革順志而用國。】</span>已解於《離騷經》。來革，紂佞臣也。言來革佞諛，從順紂意，故得顯用，持國權也。
</p><p><span>【悲仁人之盡節兮，反為小人之所賊。】</span>言哀傷梅伯盡忠直之節，諫正於紂，反為來革所譖，而被賊害也。
</p><p><span>【比干忠諫而剖心兮，箕子被髮而佯狂。】</span>已解於《九章》。
</p><p><span>【水背流而源竭兮，木去根而不長。】</span>言水橫流，背其源泉，則枯竭，木去其根株，則枝葉不長也。以言人背仁義，違忠信，亦將遇害也。
</p><p><span>【非重軀以慮難兮，惜傷身之無功。】</span>言己非重愛我身，以慮難而不竭忠，誠傷生於世間，無功德於民也。
</p><p><span>【已矣哉！獨不見夫鸞鳳之高翔兮，乃集大皇之壄。】</span>大皇之壄，大荒之藪。
</p><p><span>【循四極而回周兮，見盛德而後下。】</span>言鸞皇、鳳皇乃高飛於大荒之野，循於四極，回旋而戲，見仁聖之王，乃下來集歸於有德也。以言賢者亦宜處山澤之中，周流觀望，見高明之君，乃當仕也。
</p><p><span>【彼聖人之神德兮，遠濁世而自藏。】</span>言彼神智之鳥，乃與聖人合德。見非其時，則遠藏匿跡。言己亦宜效之也。
</p><p><span>【使麒麟可得羈而係兮，又何以異虖犬羊？】</span>言麒麟仁智之獸，遠見避害，常藏隱不見，有聖德之君乃肯來出。如使可得羈係而畜之，則與犬羊無異，不足貴也。言賢者亦以不可枉屈為高，如可趨走，亦不足稱也。
</p><p><span>下暫缺，嗣後再補錄。</span>
</p>
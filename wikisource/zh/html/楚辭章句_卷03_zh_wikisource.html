<h2><span id=".E5.A4.A9.E5.95.8F"></span><span id="天問">天問</span></h2>
<p>《天問》者，屈原之所作也。何不言問天？天尊不可問，故曰天問也。屈原放逐，憂心愁悴，彷徨山澤，經歷陵陸，嗟號昊旻，仰天歎息，見楚有先王之廟及公卿祠堂，圖畫天地山川神靈琦瑋僪佹，及古賢聖怪物行事。周流罷倦，休息其下，仰見圖畫，因書其壁，何而問之。以渫憤懣，舒瀉愁思。楚人哀惜屈原，因共論述，故其文義不次序云爾。
</p><p><span>【曰：遂古之初，誰傳道之？】</span>遂，往也。初，始也。言往古太始之元，虛廓無形，神物未生，誰傳道此事也。
</p><p><span>【上下未形，何由考之？】</span>言天地未分，溷沌無垠，誰考定而知之也？
</p><p><span>【冥昭瞢闇，誰能極之？】</span>言日月晝夜，清濁晦明，誰能極知之？
</p><p><span>【馮翼惟像，何以識之？】</span>言天地既分，陰陽運轉，馮馮翼翼，何以識知其形像乎？
</p><p><span>【明明闇闇，惟時何為？】</span>言純陰純陽，一晦一明，誰造為之乎？
</p><p><span>【陰陽三合，何本何化？】</span>謂天地人三合成德，其本始何化所生乎？
</p><p><span>【圜則九重，孰營度之？】</span>言天圜而九重，誰營度而知之乎？
</p><p><span>【惟茲何功，孰初作之？】</span>言此天有九重，誰功力始作之邪？
</p><p><span>【斡維焉係？天極焉加？】</span>斡，轉也。維，綱也。言天晝夜轉旋，寧有維綱係綴，其際極安所加乎？
</p><p><span>【八柱何當？東南何虧？】</span>言天有八山為柱，皆何當值？東南不足，誰虧缺之也。
</p><p><span>【九天之際，安放安屬？】</span>九天，東方皞天，東南方陽天，南方赤天，西南方朱天，西方成天，西北方幽天，北方玄天，東北方變天，中央鈞天。其際會何分，安所係屬乎？
</p><p><span>【隅隈多有，誰知其數？】</span>言天地廣大，隅隈眾多，寧有知其數乎？
</p><p><span>【天何所遝？十二焉分？】</span>遝，合也。言天與地合會何所，十二辰誰所分別乎。
</p><p><span>【日月安屬？列星安陳？】</span>言日月眾星，安所係屬，誰陳列也。
</p><p><span>【出自湯穀，次於蒙汜。】</span>次，舍也。汜，水涯也。言日出東方湯穀之中，暮入西極蒙水之涯也。
</p><p><span>【自明及晦，所行幾裏？】</span>言日平旦而出，至暮而止，所行凡幾何裏乎？
</p><p><span>【夜光何德，死則又育？】</span>夜光，月也。育，生也。言月何德於天，死而復生也。
</p><p><span>【厥利維何，而顧菟在腹？】</span>言月中有菟，何所貪利，居月之腹，而顧望乎？
</p><p><span>【女岐無合，夫焉取九子？】</span>女岐，神女，無夫而生九子也。
</p><p><span>【伯強何處？惠氣安在？】</span>伯強，大厲，疫鬼也，所至傷人。惠氣，和氣也。言陰陽調和則惠氣行，不和調則厲鬼興，二者當何所在乎？
</p><p><span>【何闔而晦？何開而明？】</span>言天何所闔閉而晦冥，何所開發而明曉乎？
</p><p><span>【角宿未旦，曜靈安藏？】</span>角亢，東方星。曜靈，日也。言東方未明旦之時，日安所藏其精光乎？
</p><p><span>【不任汩鴻，師何以尚之？】</span>汩，治也。鴻，大水也。師，眾也。尚，舉也。言鮌才不任治鴻水，眾人何以舉之乎？
</p><p><span>【僉曰何憂？何不課而行之？】</span>僉，眾也。課，試也。言眾人舉鮌治水，堯知其不能，眾人曰：何憂哉？何不先試之也。
</p><p><span>【鴟龜曳銜，鮌何聽焉？】</span>言鮌治水，績用不成，堯乃放殺之羽山，飛鳥水蟲，曳銜而食之，鮌何能復不聽乎？
</p><p><span>【順欲成功，帝何刑焉？】</span>帝，謂堯也。言鮌設能順眾人之欲，而成其功，堯當何為刑戮之乎？
</p><p><span>【永遏在羽山，夫何三年不施？】</span>永，長也。遏，絕也。施，舍也。言堯長放鮌於羽山，絕在不毛之地，三年不舍其罪也。
</p><p><span>【伯禹愎鮌，夫何以變化？】</span>禹，鮌子也。言鮌愚很，愎而生禹，禹小見其所為，何以能變化而有聖德也？
</p><p><span>【纂就前緒，遂成考功。】</span>父死稱考。緒，業也。言禹能纂代鮌之遺業，而成考父之功也。
</p><p><span>【何續初繼業，而厥謀不同？】</span>言禹何能繼續鮌業，而謀慮不同也。
</p><p><span>【洪泉極深，何以窴之？】</span>言洪水淵泉極深大，禹何用窴塞而平之乎？
</p><p><span>【地方九則，何以墳之？】</span>墳，分也。謂九州之地，凡有九品，禹何以能分別之乎？
</p><p><span>【河海應龍，何盡何歷？】</span>有鱗曰蛟龍，有翼曰應龍。歷，過也。言河海所出至遠，應龍過歷遊之，而無所不窮也。或曰：禹治洪水時，有神龍以尾畫地，導水所注當決者，因而治之也。
</p><p><span>【鮌何所營？禹何所成？】</span>言鮌治鴻水，何所營度，禹何所成就乎？
</p><p><span>【康回馮怒，墬何故以東南傾？】</span>康回，共工名也。《淮南子》言共工與顓頊爭為帝，不得，怒而觸不周之山，天維絕，地柱折，故東南傾也。
</p><p><span>【九州安錯？川穀何洿？】</span>錯，廁也。洿，深也。言九州錯廁，禹何所分別之？川穀於地，何以獨洿深乎。
</p><p><span>【東流不溢，孰知其故？】</span>言百川東流，不知滿溢，誰有知其故也。
</p><p><span>【東西南北，其修孰多？】</span>修，長也。言天地東西南北，誰為長乎？
</p><p><span>【南北順橢，其衍幾何？】</span>衍，廣大也。言南北橢長，其廣差幾何乎？
</p><p><span>【昆侖縣圃，其{屍幾}安在？】</span>昆侖，山名也，在西北，元氣所出，其巔曰縣圃，乃上通於天也。
</p><p><span>【增城九重，其高幾裏？】</span>《淮南》言昆侖之山九重，其高萬二千里也。
</p><p><span>【四方之門，其誰從焉？】</span>言天四方，各有一門，其誰從之上下？
</p><p><span>【西北辟啟，何氣通焉？】</span>言天西北之門，每常開啟，豈元氣之所通？
</p><p><span>【日安不到，燭龍何照？】</span>言天之西北，有幽冥無日之國，有龍銜燭而照之也。
</p><p><span>【羲和之未揚，若華何光？】</span>羲和，日禦也。言日未出之時，若木何能有明赤之光華乎？
</p><p><span>【何所冬暖？何所夏寒？】</span>暖，溫也。言天地之氣，何所有冬溫而夏寒者乎？
</p><p><span>【焉有石林？何獸能言？】</span>言天下何所有石木之林，林中有獸能言語者乎？《禮記》曰：猩猩能言，不離禽獸也。
</p><p><span>【焉有虯龍，負熊以遊？】</span>有角曰龍，無角曰虯。言寧有無角之龍，負熊獸以遊戲者乎？
</p><p><span>【雄虺九首，儵忽焉在？】</span>虺，蛇別名也。儵忽，電光也。言有雄虺，一身九頭，速及電光，皆何所在乎。
</p><p><span>【何所不死？長人何守？】</span>《括地象》曰：有不死之國，長人，長狄。《春秋》云：防風氏也。禹會諸侯，防風氏後至，於是使守封嵎之山也。
</p><p><span>【靡蓱九衢，枲華安居？】</span>九交道曰衢。言寧有蓱草，生於水上無根，乃蔓衍於九交之道，又有枲麻垂草華榮，何所有此物乎？
</p><p><span>【一蛇吞象，厥大何如？】</span>《山海經》云：南方有靈蛇，吞象，三年然後出其骨。
</p><p><span>【黑水玄趾，三危安在？】</span>玄趾、三危，皆山名也，在西方，黑水出昆侖山也。
</p><p><span>【延年不死，壽何所止？】</span>言仙人稟命不死，其壽獨何所窮止也？
</p><p><span>【鯪魚何所？鬿堆焉處？】</span>鯪魚，鯉也。鬿堆，奇獸也。
</p><p><span>【羿焉畢日？烏焉解羽？】</span>《淮南》言堯時十日並出，草木焦枯，堯命羿仰射十日，中其九日，日中九烏皆死，墮其羽翼，故留其一日也。
</p><p><span>【禹之力獻功，降省下土四方，】</span>言禹以勤力獻進其功，堯因使省迨下土四方也。
</p><p><span>【焉得彼嵞山女，而通之於台桑？】</span>言禹治水，道娶嵞山氏之女，而通夫婦之道於台桑之地。
</p><p><span>【閔妃匹合，厥身是繼。】</span>閔，憂也。言禹所以憂無妃匹者，欲為身立繼嗣也。
</p><p><span>【胡維嗜不同味，而快黽飽？】</span>言禹治水道娶者，憂無繼嗣耳，何特與眾人同嗜欲，苟欲飽快一朝之情乎？故以辛酉日娶，甲子日去，而有啟也。
</p><p><span>【啟代益作後，卒然離孽。】</span>益，禹賢臣也。作，為也。後，君也。離，遭也。孽，憂也。言禹以天下禪與益，益避啟於箕山之陽，天下皆去益而歸啟，以為君，益卒不得立，故曰遭憂也。
</p><p><span>【何啟惟憂，而能拘是達？】</span>言天下所以去益就啟者，以其能憂思道德，而通其拘隔。拘隔者，謂有扈氏叛啟，啟率六師以伐之也。
</p><p><span>【皆歸射鞠，而無害厥躬？】</span>射，行也。鞠，窮也。言有扈氏所行，皆歸於窮惡，故啟誅之，長無害於其身也。
</p><p><span>【何后益作革，而禹播降？】</span>后，君也。革，更也。播，種也。降，下也。言啟所以能變更益，而代益為君者，以禹平治水土，百姓得下種百穀，故思歸啟也。
</p><p><span>【啟棘賓商，《九辯》《九歌》。】</span>棘，陳也。賓，列也。《九辯》、《九歌》，啟所作樂也。言啟能修明禹業，陳列宮商之音，備其禮樂也。
</p><p><span>【何勤子屠母，而死分竟地？】</span>勤，勞也。屠，裂剝也。言禹幅剝母背而生，其母之身，分散竟地，何以能有聖德，憂勞天下乎？
</p><p><span>【帝降夷羿，革孽夏民。】</span>帝，天帝也。夷羿，諸侯，弑夏後相後者也。革，更也。孽，憂也。言羿弑夏家，居天子之位，荒淫田獵，變更夏道，為萬民憂患。
</p><p><span>【胡&lt;身矢&gt;夫河伯，而妻彼雒嬪？】</span>胡，何也。雒嬪，水神，謂宓妃也。《傳》曰：河伯化為白龍，遊於水旁，羿見&lt;身矢&gt;之，眇其左目。河伯上訴天帝，曰：為我殺羿。天帝曰：爾何故得見&lt;身矢&gt;？河伯曰：我時化為白龍出遊。天帝曰：使汝深守神靈，羿何從得犯？汝今為蟲獸，當為人所&lt;身矢&gt;，固其宜也。羿何罪歟？
</p><p><span>【馮珧利決，封豨是射。】</span>馮，挾也。珧，弓名也。決，射韝也。封豨，神獸也。言羿不修道德，而挾弓射韝，獵捕神獸，以快其情也。
</p><p><span>【何獻蒸肉之膏，而後帝不若？】</span>蒸，祭也。後帝，天帝也。若，順也。言羿獵射封豨，以其肉膏祭天帝，天帝猶不順羿之所為也。
</p><p><span>【浞娶純狐，眩妻爰謀。】</span>浞，羿相也。爰，於也。眩，惑也。言浞娶於純狐氏女，眩惑愛之，遂與浞謀殺羿也。
</p><p><span>【何羿之射革，而交吞揆之？】</span>吞，滅也。揆，度也。言羿好射獵，不恤政事法度，浞交接國中，布恩施德而吞滅之也。
</p><p><span>【阻窮西征，岩何越焉？】</span>阻，險也。窮，窘也。征，行也。越，度也。言堯放鮌羽山，西行度越岑岩之險，因墮死也。
</p><p><span>【化為黃熊，巫何活焉？】</span>活，生也。言鮌死後化為黃熊，入於羽淵，豈巫醫所能復生活也？
</p><p><span>【咸播黍，莆是營。】</span>咸，皆也。黍，黑黍也。，草名也。營，耕也。言禹平治水土，萬民皆得耕種黑黍於蒲之地，盡為良田也。
</p><p><span>【何由並投，而鮌疾修盈？】</span>疾，惡也。修，長也。盈，滿也。由，用也。言堯不惡鮌而戮殺之，則禹不得嗣興，民何得投種五穀乎？乃知鮌惡長滿天下也。
</p><p><span>【白嬰茀，胡為此堂？】</span>蜺，雲之有色似龍者也。茀，白雲逶移若蛇者也。言此有茀，氣逶移相嬰，何為此堂乎？蓋屈原所見祠堂也。
</p><p><span>【安得夫良藥，不能固臧？】</span>臧，善也。言崔文子學仙於王子僑，子僑化為白而嬰茀，持藥與崔文子，崔文子驚怪，引戈擊，中之，因墮其藥，俯而視之，王子僑之屍也。故言得藥不善也。
</p><p><span>【天式縱橫，陽離爰死。】</span>式，法也。爰，於也。言天法有善惡陰陽從橫之道，人失陽氣則死也。
</p><p><span>【大鳥何鳴，夫焉喪厥體？】</span>言崔文子取王子僑之屍，置之室中，覆之以弊篚，須臾則化為大鳥而鳴，開而視之，翻飛而去，文子焉能亡子僑之身乎？言仙人不可殺也。
</p><p><span>【蓱號起雨，何以興之？】</span>蓱，蓱翳，雨師名也。號，呼也。興，起也。言雨師號呼，則雲起而雨下，獨何以興之乎？
</p><p><span>【撰體協肋，鹿何膺之？】</span>膺，受也。言天撰十二神鹿，一身八足兩頭，獨何膚受此形體乎？
</p><p><span>【鼇戴山抃，何以安之？】</span>鼇，大龜也。擊手曰抃。《列仙傳》曰：有巨靈之龜，背負蓬萊之山而抃舞，戲滄海之中。獨何以安之乎？
</p><p><span>【釋舟陵行，何以遷之？】</span>釋，置也。舟，船也。遷，徙也。舟釋水而陵行，則何能遷徙也？言龜所以能負山若舟船者，以其在水中也。使龜釋水而陵行，則何以能遷徙山乎？
</p><p><span>【惟澆在戶，何求於嫂？】</span>澆，古多力者也。《論》曰：澆蕩舟。言澆無義，淫佚其嫂，往至其戶，佯有所求，因與行淫亂也。
</p><p><span>【何少康逐犬，而顛隕厥首？】</span>言夏少康因田獵放犬逐獸，遂襲殺澆而斷其頭。
</p><p><span>【女岐縫裳，而館同爰止，】</span>女岐，澆嫂也。館，舍也。爰，於也。言女岐與澆淫佚，為之縫裳，於是共舍而宿止也。
</p><p><span>【何顛易厥首，而親以逢殆？】</span>逢，遇也。殆，危也。言少康夜襲得女岐頭，以為澆，因斷之，故言易首，遇危殆也。
</p><p><span>【湯謀易旅，何以厚之？】</span>湯，殷王也。旅，眾也。言殷湯欲變易夏眾，使之從己，獨何以厚待之乎？
</p><p><span>【覆舟斟尋，何道取之？】</span>覆，反也。舟，船也。斟尋，國名也。言少康滅斟尋氏，奄若覆舟，獨以何道取之乎？
</p><p><span>【桀伐蒙山，何所得焉？】</span>桀，夏亡王也。蒙山，國名也。言夏桀征伐蒙山之國，而得妹嬉也。
</p><p><span>【妹嬉何肆，湯何殛焉？】</span>言桀得妹嬉，肆其情意，故湯放之南巢也。
</p><p><span>【舜閔在家，父何以鱞？】</span>舜，帝舜也。閔，憂也。無妻曰鱞。言舜為布衣，憂閔其家，其父頑母嚚，不為娶婦，乃至於鱞也。
</p><p><span>【堯不姚告，二女何親？】</span>姚，舜姓也。言堯不告舜父母而妻之，如令告之，則不聽，堯女當何所親附乎？
</p><p><span>【厥萌在初，何所億焉！】</span>言賢者預見施行萌牙之端，而知其存亡善惡所終，非虛億也。
</p><p><span>【璜台十成，誰所極焉？】</span>璜，石次玉者也。言紂作象箸，而箕子歎，預知象箸必有玉杯，玉杯必盛熊蹯豹胎，如此，必崇廣宮室。紂果作玉台十重，糟丘酒池，以至於亡也。
</p><p><span>【登立為帝，孰道尚之？】</span>言伏羲始畫八卦，修行道德，萬民登以為帝，誰開導而尊尚之也？
</p><p><span>【女媧有體，孰製匠之？】</span>傳言女媧人頭蛇身，一日七十化，其體如此，誰所製匠而圖之乎？
</p><p><span>【舜服厥弟，終然為害。】</span>服，事也。言舜弟象，施行無道，舜猶服而事之，然象終欲害舜也。
</p><p><span>【何肆犬體，而厥身不危敗？】</span>言象無道，肆其犬豕之心，燒廩窴井，欲以殺舜，然終不能危敗舜身也。
</p><p><span>【吳獲迄古，南嶽是止。】</span>獲，得也。迄，至也。古，謂古公亶父也。言吳國得賢君，至古公亶父之時，而遇太伯，陰讓避王季，辭之南嶽之下，采藥於是，遂止而不還也。
</p><p><span>【孰期去斯，得兩男子？】</span>期，會也。昔古公有少子，曰王季，而生聖子文王，古公欲立王季，令天命及文王。長子太伯及弟仲雍去而之吳，吳立以為君。誰與期會，而得兩男子。兩男子，謂太伯、仲雍也。
</p><p><span>【緣鵠飾玉，後帝是饗。】</span>後帝，謂殷湯也。言伊尹始仕，因緣烹鵠鳥之羹，修玉鼎，以事於湯。湯賢之，遂以為相也。
</p><p><span>【何承謀夏桀，終以滅喪？】</span>言湯遂承用伊尹之謀，而伐夏桀，終以滅亡也。
</p><p><span>【帝乃降觀，下逢伊摯。】</span>帝，謂湯也。摯，伊尹名也。言湯出觀風俗，乃憂下民，博選於眾，而逢伊尹，舉以為相也。
</p><p><span>【何絛放致罰，而黎服大說？】</span>絛，鳴絛也。黎，眾也。說，喜也。言湯行天之罰，以誅於桀，放之鳴絛之野，天下眾民大喜悅也。
</p><p><span>【簡狄在台，嚳何宜？玄鳥致貽，女何喜？】</span>
</p><p><span>下暫缺，嗣後再補錄。</span>
</p>
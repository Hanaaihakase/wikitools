<h2><span id=".E9.81.A0.E9.81.8A"></span><span id="遠遊">遠遊</span></h2>
<p>《遠遊》者，屈原之所作也。屈原履方直之行，不容於世。上為讒佞所譖毀，下為俗人所困極，章皇山澤，無所告訴。乃深惟元一，修執恬漠。思欲濟世，則意中憤然，文采鋪發，遂敘妙思，讬配仙人，與俱遊戲，周歷天地，無所不到。然猶懷念楚國，思慕舊故，忠信之篤，仁義之厚也。是以君子珍重其志，而瑋其辭焉。
</p><p><span>【悲時俗之迫阨兮，】</span>哀眾嫉妒，迫脅賢也。
</p><p><span>【願輕舉而遠遊。】</span>高翔避世，求道真也。
</p><p><span>【質菲薄而無因兮，】</span>質性鄙陋，無所因也。
</p><p><span>【焉讬乘而上浮。】</span>將何引援而升雲也。
</p><p><span>【遭沈濁而汙穢兮，】</span>逢遇闇主，觸讒佞也。
</p><p><span>【獨鬱結其誰語！】</span>思慮煩冤，無告陳也。
</p><p><span>【夜耿耿而不寐兮，】</span>憂以愁戚，目不眠也。耿耿，猶儆儆，不寐貌也。《詩》云：耿耿不寐。
</p><p><span>【魂煢煢而至曙。】</span>精魂怔忪不寐，故至曙也。
</p><p><span>【惟天地之無窮兮，】</span>乾坤體固，居常寧也。
</p><p><span>【哀人生之長勤。】</span>傷己命祿，多憂患也。
</p><p><span>【往者余弗及兮，】</span>三皇五帝，不可逮也。
</p><p><span>【來者吾不聞。】</span>後雖有聖，我身不見也。
</p><p><span>【步徙倚而遙思兮，】</span>仿偟東西，意愁憤也。
</p><p><span>【怊惝怳而乖懷。】</span>惆悵失望，誌乖錯也。
</p><p><span>【意荒忽而流蕩兮，】</span>情思罔兩，無據依也。
</p><p><span>【心愁淒而增悲。】</span>愴然感結，涕沾懷也。
</p><p><span>【神倏忽而不反兮，】</span>魂靈遠逝，遊四維也。
</p><p><span>【形枯槁而獨留。】</span>身體寥廓，無識知也。
</p><p><span>【內惟省以端操兮，】</span>捐棄我情，慮專一也。
</p><p><span>【求正氣之所由。】</span>棲神藏情，治心術也。
</p><p><span>【漠虛靜以恬愉兮，】</span>恬然自守，內樂佚也。
</p><p><span>【澹無為而自得。】</span>滌除嗜欲，獲道實也。
</p><p><span>【聞赤鬆之清塵兮，】</span>想聽真人之徽美也。
</p><p><span>【願承風乎遺則。】</span>思奉長生之法式也。
</p><p><span>【貴真人之休德兮，】</span>珍瑋道士壽無窮極。
</p><p><span>【美往世之登仙。】</span>羨門子喬，古登真也。
</p><p><span>【與化去而不見兮，】</span>變易形容，遠藏匿也。
</p><p><span>【名聲著而日延。】</span>姓字彌章，流千億也。
</p><p><span>【奇傅說之托星辰兮，】</span>聖賢雖終，精著天也。傅說，武丁之相。辰星、房星，東方之宿，蒼龍之體也。傅說死後，其精著於房尾也。
</p><p><span>【羨韓眾之得一。】</span>喻古先聖，獲道純也。
</p><p><span>【形穆穆以浸遠兮，】</span>卓絕鄉黨，無等倫也。
</p><p><span>【離人群而遁逸。】</span>遁去風俗，獨隱存也。
</p><p><span>【因氣變而遂曾舉兮，】</span>乘風蹈霧，升皇庭也。
</p><p><span>【忽神奔而鬼怪。】</span>往來奄忽，出杳冥也。
</p><p><span>【時仿佛以遙見兮，】</span>讬貌雲飛，象其形也。
</p><p><span>【精交々以往來。】</span>神靈照曜，皎如星也。
</p><p><span>【絕氛埃而淑尤兮，】</span>超越垢穢，過先祖也。淑，善也。尤，過也。言行道修善，所以過先祖也。
</p><p><span>【終不反其故都。】</span>去背舊都，遂登仙也。
</p><p><span>【免眾患而不懼兮，】</span>得離群小，脫艱難也。
</p><p><span>【世莫知其所如。】</span>奮翼高舉，昇天衢也。自此以上，皆美仙人超世離俗，免脫患難，屈原想慕其道，以自慰緩，愁思復至，誌意悵然，自傷放逐，恐命不延，顧念年時，因復吟歎也。
</p><p><span>【恐天時之代序兮，】</span>春秋迭更，年老暮也。
</p><p><span>【耀靈曄而西征。】</span>讬乘雷電，以馳騖也。靈曄，電貌。《詩》云：曄曄震電。西方少陰，其神蓐收，主刑罰。屈原欲急西行者，將命於神，務寬大也。
</p><p><span>【微霜降而下淪兮，】</span>淪者，諭上用法之刻深也。
</p><p><span>【悼芳草之先零。】</span>不誅邪偽，害仁賢也。
</p><p><span>【聊仿佯而逍遙兮，】</span>聊且戲蕩，而觀聽也。
</p><p><span>【永歷年而無成。】</span>身以過老，無功名也。
</p><p><span>【誰可與玩斯遺芳兮，】</span>世莫足與議忠貞也。
</p><p><span>【晨向風而舒情。】</span>想承君命，竭誠信也。
</p><p><span>【高陽邈以遠兮，】</span>顓頊久矣，在其前也。
</p><p><span>【余將焉所程。】</span>安取法度，修我身也。
</p><p><span>【重曰：】</span>憤懣未盡，復陳辭也。
</p><p><span>【春秋忽其不淹兮，】</span>四時運轉，往若流也。
</p><p><span>【奚久留此故居？】</span>何必舊鄉，可浮遊也。
</p><p><span>【軒轅不可攀援兮，】</span>黃帝以往，難引攀也。軒轅，黃帝號也。始作車服，天下號之，為軒轅氏也。
</p><p><span>【吾將從王喬而娛戲！】</span>上從真人，與戲娛也。
</p><p><span>【餐六氣而飲沆瀣兮，】</span>遠棄五穀，吸道滋也。
</p><p><span>【漱正陽而含朝霞。】</span>餐吞日精，食元符也。《陵陽子明經》言：春食朝霞。朝霞者，日始欲出赤黃氣也。秋食淪陰。淪陰者，日沒以後赤黃氣也。冬飲沆瀣。沆瀣者，北方夜半氣也。夏食正陽。正陽者，南方日中氣也。並天地玄黃之氣，是為六氣也。
</p><p><span>【保神明之清澄兮，】</span>常吞天地之英華也。
</p><p><span>【精氣入而粗穢除。】</span>納新吐故，垢濁清也。
</p><p><span>【順凱風以從遊兮，】</span>乘風戲蕩，觀八區也。南風曰凱風。
</p><p><span>【至南巢而壹息。】</span>觀視朱雀之所居也。
</p><p><span>【見王子而宿之兮，】</span>　屯車留止，遇子喬也。
</p><p><span>【審壹氣之和德。】</span>究問元精之秘要也。
</p><p><span>【曰：道可受兮，】</span>言易者也。
</p><p><span>【不可傳；】</span>誠難論也。
</p><p><span>【其小無內兮，】</span>靡兆形也。
</p><p><span>【其大無垠；】</span>覆天地也。
</p><p><span>【無滑而魂兮，】</span>亂爾精也。
</p><p><span>【彼將自然；】</span>應氣臻也。
</p><p><span>【壹氣孔神兮，】</span>專己心也。
</p><p><span>【於中夜存；】</span>恒在身也。
</p><p><span>【虛以待之兮，】</span>執清靜也。
</p><p><span>【無為之先；】</span>閑情欲也。
</p><p><span>【庶類以成兮，】</span>眾法陳也。
</p><p><span>【此德之門。】</span>仙路徑也。
</p><p><span>【聞至貴而遂徂兮，】</span>見彼王侯而奔驚也。
</p><p><span>【忽乎吾將行。】</span>周視萬宇，涉四遠也。
</p><p><span>【仍羽人於丹丘兮，】</span>因就眾仙於明光也。丹丘，晝夜常明也。《九懷》曰：夕宿乎明光。明光即丹丘也。《山海經》言有羽人之國，不死之民。或曰：人得道，身生毛羽也。
</p><p><span>【留不死之舊鄉。】</span>遂居蓬萊，處昆侖也。
</p><p><span>【朝濯發於湯穀兮，】</span>朝沐浴於溫泉。湯穀在東方少陽之位。《淮南》言：日出湯穀，入虞淵也。
</p><p><span>【夕晞余身兮九陽。】</span>晞我形體於天垠也。九陽，謂天地之涯。
</p><p><span>【吸飛泉之微液兮，】</span>含吮玄澤之肥潤也。
</p><p><span>【懷琬琰之華英。】</span>咀嚼玉英，以養神也。
</p><p><span>【玉色頩以脕顏兮，】</span>面目光澤，以鮮好也。
</p><p><span>【精醇粹而始壯。】</span>我靈強健而茂盛也。
</p><p><span>【質銷鑠以汋約兮，】</span>身體臒瘦，柔媚善也。
</p><p><span>【神要眇以淫放。】</span>魂魄漂然而遠征也。
</p><p><span>【嘉南州之炎德兮，】</span>奇美太陽，氣和正也。
</p><p><span>【麗桂樹之冬榮。】</span>元氣溫暖，不殞零也。
</p><p><span>【山蕭條而無獸兮，】</span>溪穀寂寥而少禽也。
</p><p><span>【野寂漠其無人。】</span>林澤空虛，罕有民也。
</p><p><span>【載營魄而登霞兮，】</span>抱我魂靈而上升也。霞謂朝霞，赤黃氣也。
</p><p><span>【掩浮雲而上征。】</span>攀援蹈氣而飄騰也。
</p><p><span>【命天閽其開關兮，】</span>告帝衛臣啟禁門也。
</p><p><span>【排閶闔而望予。】</span>立排天門而須我也。
</p><p><span>【召豐隆使先導兮，】</span>呼語雲師，使清路也。
</p><p><span>【問大微之所居。】</span>博訪天庭在何處也。
</p><p><span>【集重陽入帝宮兮，】</span>得升五帝之寺舍也。
</p><p><span>【造旬始而觀清都。】</span>遂至天皇之所居也。旬始，皇天名也。《春秋考異郵》曰：太白，名旬始，如雄雞也。
</p><p><span>【朝發軔於太儀兮，】</span>旦早趨駕於天庭也。太儀，天帝之庭，習威儀之處也。
</p><p><span>【夕始臨乎於微閭。】</span>暮至東方之玉山也。《爾雅》曰：東方之美者，有醫無閭之珣玕琪焉。
</p><p><span>【屯余車之萬乘兮，】</span>百神侍從，無不有也。
</p><p><span>【紛溶與而並馳。】</span>車騎籠茸而競驅也。
</p><p><span>【駕八龍之婉婉兮，】</span>虯螭沛艾，屈偃蹇也。
</p><p><span>【載雲旗之逶蛇。】</span>旄竟天，皆霓霄也。
</p><p><span>【建雄虹之采旄兮，】</span>係綴螮蝀，文紛錯也。
</p><p><span>【五色雜而炫耀。】</span>眾采雜廁，而明朗也。
</p><p><span>【服偃蹇以低昂兮，】</span>駟馬駊騀，而鳴驤也。
</p><p><span>【驂連蜷以驕驁。】</span>驂騑驕驁，怒顛狂也。
</p><p><span>【騎膠葛以雜亂兮，】</span>參差駢錯，而縱橫也。
</p><p><span>【斑漫衍而方行。】</span>繽紛容裔以並升也。
</p><p><span>【撰余轡而正策兮，】</span>我欲遠馳，路何從也。
</p><p><span>【吾將過乎句芒。】</span>就少陽神於東方也。
</p><p><span>【歷太皓以右轉兮，】</span>遂過庖犧而谘訪也。東方甲乙，其帝太皓，其神句芒。太皓始結網罟，以畋以漁，製立庖廚，天下號之為庖犧氏。
</p><p><span>【前飛廉以啟路。】</span>風伯先導，以開徑也。
</p><p><span>【陽杲杲其未光兮，】</span>日耀旭曙，旦欲明也。
</p><p><span>【淩天地以徑度。】</span>超越乾坤之形體也。
</p><p><span>【風伯為余先驅兮，】</span>飛廉奔馳而在前也。
</p><p><span>【氛埃辟而清涼。】</span>掃除霧霾與塵埃也。
</p><p><span>【鳳皇翼其承旂兮，】</span>俊鳥夾轂而扶輪也。
</p><p><span>【遇蓐收乎西皇。】</span>遻少陰神於海津也。西方庚辛，其帝少皓，其神蓐收。西皇即少昊也。《離騷經》曰：召西皇使涉予。知西皇所居，在於西海之津也。
</p><p><span>【攬彗星以為旍兮，】</span>引援孛光以翳身也。
</p><p><span>【舉斗柄以為麾。】</span>握持招搖東西指也。
</p><p><span>【叛陸離其上下兮，】</span>繚隸叛散以別分也。
</p><p><span>【遊驚霧之流波。】</span>蹈履雲氣，浮遊清波也。
</p><p><span>【時曖逮其黨莽兮，】</span>日月晻黮而無光也。
</p><p><span>【召玄武而奔屬。】</span>呼太陰神使承衛也。
</p><p><span>【後文昌使掌行兮，】</span>顧命中宮，敕百官也。天有三宮，謂紫宮、太微、文昌也。故言中宮。
</p><p><span>【選署眾神以並轂。】</span>召使群靈皆侍從也。
</p><p><span>【路曼曼其修遠兮，】</span>天道蕩蕩，長無窮也。
</p><p><span>【徐弭節而高厲。】</span>按心抑意。徐，從容也。
</p><p><span>【左雨師使徑侍兮，】</span>告使屏翳，備下虞也。
</p><p><span>【右雷公以為衛。】</span>進近猛將，任威武也。
</p><p><span>【欲度世以忘歸兮，】</span>遂濟於世，追先祖也。
</p><p><span>【意恣睢以擔撟。】</span>縱心肆誌，所願高也。
</p><p><span>【內欣欣而自美兮，】</span>忠心喜悅，德純深也。
</p><p><span>【聊偷娛以自樂。】</span>且戲觀望以忘憂也。
</p><p><span>【涉青雲以汎濫遊兮，】</span>隨從豐隆，而相佯也。
</p><p><span>【忽臨睨夫舊鄉。】</span>觀見楚國之堂殿也。
</p><p><span>【仆夫懷余心悲兮，】</span>思我祖宗，哀懷王也。
</p><p><span>【邊馬顧而不行。】</span>馳驂徘徊，睨故鄉也。
</p><p><span>【思舊故以想像兮，】</span>戀慕朋友，念兄弟也。
</p><p><span>【長太息而掩涕。】</span>喟然增歎，泣沾裳也。
</p><p><span>【氾容與而遐舉兮，】</span>進退俛仰，復欲去也。
</p><p><span>【聊抑誌而自弭。】</span>且自厭按而踟躕也。
</p><p><span>【指炎神而直馳兮，】</span>將候祝融，與谘謀也。南方丙丁，其帝炎帝，其神祝融。
</p><p><span>【吾將往乎南疑。】</span>過衡山而觀九疑也。
</p><p><span>【覽方外之荒忽兮，】</span>遂究率土，窮海嵎也。
</p><p><span>【沛罔象而自浮。】</span>水與天合，物漂流也。
</p><p><span>【祝融戒而還衡兮，】</span>南神止我，令北征也。
</p><p><span>【騰告鸞鳥迎宓妃。】</span>馳呼洛神，使侍予也。
</p><p><span>【張《咸池》奏《承雲》兮，】</span>思樂黃帝與唐堯也。《咸池》，堯樂也。《承雲》，即《雲門》，黃帝樂也。屈原得祝融止己，即時還車，將即中土，乃使仁賢若鸞鳳之人，因迎貞女，如洛水之神，使達己於聖君，德若黃帝、帝堯者，欲與建德成化，制禮樂，以安黎庶也。
</p><p><span>【二女禦《九韶》歌。】</span>美堯二女，助成化也。《韶》，舜樂名也。九成，九奏也。屈原美舜遭值於堯，妻以二女，以治天下，內之大麓，任之以職，則百僚師師，百工惟時，於是遂禪以位，升為天子，乃作《韶》樂，鍾鼓鏗鏘，九奏乃成。屈原自傷，不值於堯，而遭濁世，見斥逐也。
</p><p><span>【使湘靈鼓瑟兮，】</span>百川之神，皆謠歌也。
</p><p><span>【令海若舞馮夷。】</span>河海之神，咸相和也。海若，海神名也。馮夷，水仙人。《淮南》言馮夷得道，以潛於大川也。
</p><p><span>【玄螭蟲象並出進兮，】</span>鬼魅神獸，喜樂逸豫也。螭，龍類也。象，罔象也。皆水中神物。
</p><p><span>【形蟉虯而逶蛇。】</span>形體蜿蟺，相銜受也。
</p><p><span>【雌便娟以增撓兮，】</span>神女周旋，侍左右也。
</p><p><span>【鸞鳥軒翥而翔飛。】</span>鷦鵬玄鶴，奮翼舞也。
</p><p><span>【音樂博衍無終極兮，】</span>五音安舒，靡有窮也。
</p><p><span>【焉乃逝以徘徊。】</span>遂往周流，究九野也。
</p><p><span>【舒並節以馳騖兮，】</span>縱舍轡銜而長驅也。
</p><p><span>【逴絕垠乎寒門。】</span>經過后土，出北區也。寒門，北極之門也。
</p><p><span>【軼迅風於清源兮，】</span>遂入八風之藏府也。
</p><p><span>【從顓頊乎增冰。】</span>過觀黑帝之邑宇也。
</p><p><span>【歷玄冥以邪徑兮，】</span>道絕幽都，路窮塞也。
</p><p><span>【乘間維以反顧。】</span>攀持天紘以休息也。
</p><p><span>【召黔嬴而見之兮，】</span>
</p><p><span>下暫缺，嗣後再補錄。</span>
</p>
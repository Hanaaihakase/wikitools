<h2><span id=".E4.B9.9D.E8.BE.AF"></span><span id="九辯">九辯</span></h2>
<p>《九辯》者，楚大夫宋玉所作也。辯者，變也，謂陳道德以變說君也。九者，陽之數，道之綱紀也。故天有九星，以正機衡；地有九州，以成萬邦；人有九竅，以通精明。屈原懷忠貞之性而被讒邪，傷君闇蔽，國將危亡，乃援天地之數，列人形之要，而作《九歌》、《九章》之頌，以諷諫懷王。明己所言，與天地合度，可履而行也。宋玉者，屈原弟子也。閔惜其師，忠而放逐，故作《九辯》以述其志。至於漢興，劉向、王褒之徒咸悲其文，依而作詞，故號為楚詞。亦采其九以立義焉。
</p><p><span>【悲哉秋之為氣也！】</span>寒氣聊戾，歲將暮也。
</p><p><span>【蕭瑟兮草木搖落而變衰。】</span>陰冷促急，風疾暴也。
</p><p>華葉隕零，肥潤去也。形體易色，枝葉枯槁也。自傷不遇，將與草木俱衰老也。
</p><p><span>【憭栗兮若在遠行，】</span>思念暴戾，必自傷也。
</p><p>遠客出去，之他方也。
</p><p><span>【登山臨水兮送將歸。】</span>升高遠望，視江河也。族親別逝，還故鄉也。
</p><p><span>【泬寥兮】</span>泬寥，曠蕩空虛也。
</p><p><span>【天高而氣清，】</span>秋天高朗，體清明也。言天高朗，照見無形。傷君昏亂，不聰明也。
</p><p><span>【寂寥兮收潦而水清。】</span>源瀆順流，漠無聲也。
</p><p>溝無溢濫，百川淨也。言川水夏濁而秋清，傷人君無有清明之時也。
</p><p><span>【憯淒增欷兮薄寒之中人。】</span>愴痛感動，歎累息也。傷我肌膚，變顏色也。
</p><p><span>【愴怳懭悢兮去故而就新，】</span>中情悵惘，意不得也。初會鉏鋙，誌未合也。
</p><p><span>【坎廩兮貧士失職而誌不平。】</span>數遭患禍，身困極也。亡財遺物，逢寇賊也。心常憤懣，意未服也。
</p><p><span>【廓落兮羈旅而無友生。】</span>喪妃失耦，塊獨立也。遠客寄居，孤單特也。
</p><p><span>【惆悵兮而私自憐。】</span>後黨失輩，惘愁毒也。竊內念己，自憫傷也。
</p><p><span>【燕翩翩其辭歸兮，】</span>將入大海，飛回翔也。
</p><p><span>【蟬寂漠而無聲。】</span>螗蜩斂翅，而伏藏也。
</p><p><span>【雁廱廱而南遊兮，】</span>雄雌和樂，群戲行也。
</p><p><span>【鶤雞啁哳而悲鳴。】</span>奮翼鳴呼，而低昂也。夫燕蟬遇秋寒，將入水穴處，而懷憂懼，候雁鶤雞喜樂而逸豫，言己無有候雁鶤雞之喜樂，而有燕蟬之憂懼也。
</p><p><span>【獨申旦而不寐兮，】</span>夜坐視瞻而達明也。
</p><p><span>【哀蟋蟀之宵征。】</span>見{精蟲}蛚之夜行，自傷放棄，與昆蟲為雙也。
</p><p><span>【時亹而過中兮，】</span>時已過半，日進往也。亹，進貌。
</p><p><span>【蹇淹留而無成。】</span>雖久壽考，無成功也。
</p><p><span>【悲憂窮戚兮獨處廓，】</span>修德見過，愁懼惶也。孤立特止，居一方也。
</p><p><span>【有一美人兮心不繹。】</span>位尊服好，謂懷王也。常念弗解，內結藏也。
</p><p><span>【去鄉離家兮徠遠客，】</span>偝違邑裏，之他邦也。去郢南征，濟沅、湘也。
</p><p><span>【超逍遙兮今焉薄？】</span>遠去浮遊，離州域也。欲止無賢，皆讒賊也。
</p><p><span>【專思君兮不可化，】</span>執心壹意，在胸臆也。同姓親聯，恩義篤也。
</p><p><span>【君不知兮可柰何！】</span>聰明淺達，誌迷惑也。頑嚚難啟，長歎息也。
</p><p><span>【蓄怨兮積思，】</span>結恨在心，慮憤鬱也。
</p><p><span>【心煩憺兮忘食事。】</span>思君念主，忽不食也。
</p><p><span>【願一見兮道余意，】</span>舒寫忠誠，自陳列也。
</p><p><span>【君之心兮與余異。】</span>方圓殊性，猶白黑也。
</p><p><span>【車既駕兮而歸，】</span>回逝言邁，欲反國也。
</p><p><span>【不得見兮心傷悲。】</span>自傷流離，路隔塞也。
</p><p><span>【倚結令兮長太息，】</span>伏車重軾，而涕泣也。
</p><p><span>【涕潺湲兮下霑軾。】</span>泣下交流，濡茵席也。
</p><p><span>【忼慨絕兮不得，】</span>中情恚恨，心剝切也。
</p><p><span>【中瞀亂兮迷惑。】</span>思念煩惑，忘南北也。
</p><p><span>【私自憐兮何極，】</span>哀祿命薄，常含慼也。
</p><p><span>【心怦怦兮諒直。】</span>誌行中正，無所告也。
</p><p><span>【皇天平分四時兮，】</span>何直春生，而秋殺也。
</p><p><span>【竊獨悲此廩秋。】</span>微霜淒愴，寒栗冽也。
</p><p><span>【白露既下百草兮，】</span>萬物群生，將被害也。
</p><p><span>【奄離披此梧楸。】</span>痛傷茂木，又芟刈也。
</p><p><span>【去白日之昭昭兮，】</span>違離天明，而凐沒也。
</p><p><span>【襲長夜之悠悠。】</span>永處冥冥，而覆蔽也。
</p><p><span>【離芳藹之方壯兮，】</span>去己盛美之光容也。
</p><p><span>【余萎約而悲愁。】</span>身體疲病，而憂貧也。
</p><p><span>【秋既先戒以白露兮，】</span>君不弘德，而嚴令也。
</p><p><span>【冬又申之以嚴霜。】</span>刑罰刻峻，而重深也。
</p><p><span>【收恢台之孟夏兮，】</span>上無仁恩以養民也。夫天製四時，春生夏長，人君則之，以養萬物。秋殺冬藏，亦順其宜，而行刑罰。故君賢臣忠，政合大中，則品庶安寧，萬物豐茂。上闇下偽，用法殘虐，則貞良被害，草木枯落。故宋玉援引天時，讬譬草木。以茂美之樹，興於仁賢，早遇霜露，懷德君子，忠而被害也。
</p><p><span>【然欿傺而沈藏。】</span>民無駐足，竄嚴穴也。楚人謂住曰傺也。
</p><p><span>【葉菸邑而無色兮，】</span>顏容變易，而蒼黑也。
</p><p><span>【枝煩挐而交橫；】</span>柯條糾錯，而崱嶷也。
</p><p><span>【顏淫溢而將罷兮，】</span>形貌羸瘦，無潤澤也。
</p><p><span>【柯仿佛而萎黃；】</span>肌肉空虛，皮乾臘也。
</p><p><span>【萷櫹椮之可哀兮，】</span>華葉已落，莖獨立也。
</p><p><span>【形銷鑠而瘀傷。】</span>身體燋枯，被病久也。
</p><p><span>【惟其紛糅而將落兮，】</span>逢茸顛仆，根蠹朽也。
</p><p><span>【恨其失時而無當。】不值聖王，而年老也【攬騑轡而下節兮，】</span>安步徐行，而勿驅也。
</p><p><span>【聊逍遙以相佯。】</span>且徐徘徊，以遊戲也。
</p><p><span>【歲忽忽而遒盡兮，】</span>年歲逝往，若流水也。
</p><p><span>【恐余壽之弗將。】</span>懼我性命之不長也。
</p><p><span>【悼余生之不時兮，】</span>傷己幼少，後三王也。
</p><p><span>【逢此世之俇攘。】</span>卒遇譖讒，而遽惶也。
</p><p><span>【澹容與而獨倚兮，】</span>煢煢獨立，無朋黨也。
</p><p><span>【蟋蟀鳴此西堂。】</span>自傷閔己，與蟲並也。
</p><p><span>【心怵惕而震蕩兮，】</span>思慮惕動，沸若湯也。
</p><p><span>【何所憂之多方！】</span>內念君父及兄弟也。
</p><p><span>【卯明月而太息兮，】</span>告上昊旻，神靈也。
</p><p><span>【步列星而極明。】</span>周覽九天，仰觀星宿，不能臥寐，乃至明也。
</p><p><span>【竊悲夫蕙華之曾敷兮，】</span>蕙草芬芳，以興在位之貴臣也。
</p><p><span>【紛旖旎乎都房。】</span>被服盛飾於宮殿也。旖旎，盛貌。《詩》云：旖旎其華。
</p><p><span>【何曾華之無實兮，】</span>外貌若忠，而心佞也。
</p><p><span>【從風雨而飛颺。】</span>隨君嗜欲，而回傾也。夫風為號令，雨為德惠，故風動而草木搖，雨降而萬物殖。故以風雨喻君。言政令德惠，所由出也。
</p><p><span>【以為君獨服此蕙兮，】</span>體受正氣，而高明也。
</p><p><span>【羌無以異於眾芳。】</span>乃興佞臣之同情也。
</p><p><span>【閔奇思之不通兮，】</span>傷己忠策，無由入也。
</p><p><span>【將去君而高翔。】</span>適彼樂土，之他域也。
</p><p><span>【心閔憐之慘淒兮，】</span>內自哀念，心隱惻也。
</p><p><span>【願一見而有明。】</span>分別貞正與偽惑也。
</p><p><span>【重無怨而生離兮，】</span>身無罪過，而放逐也。
</p><p><span>【中結軫而增傷。】</span>肝膽破裂，心剖&lt;片<dfn class="unicode-pua" style="border: 1px solid orange; background: yellow; font-style: normal; cursor: help;" title="此处原字符使用了Unicode私有区编码而无法识别，请协助查实修正。原字符为：，请注意在不同系统中的显示可能完全不同。"></dfn>&gt;也。
</p><p><span>【豈不鬱陶而思君兮，】</span>憤念蓄積，盈胸臆也。
</p><p><span>【君之門以九重。】</span>閨闌扃閉，道路塞也。
</p><p><span>【猛犬狺狺而迎吠兮，】</span>讒佞讙呼而在側也。
</p><p><span>【關梁閉而不通。】</span>閽人承指，嗬問急也。
</p><p><span>【皇天淫溢而秋霖兮，】</span>久雨連日，澤深厚也。
</p><p><span>【后土何時而得漧！】</span>山阜濡澤，草木茂也。
</p><p><span>【塊獨守此無澤兮，】</span>不蒙恩施，獨枯槁也。
</p><p><span>【仰浮雲而永歎。】</span>天語神，我何咎也。
</p><p><span>【何時俗之工巧兮，】</span>世人辯慧，造詐偽也。
</p><p><span>【背繩墨而改錯！】</span>違廢聖典，背仁義也。夫繩墨者，工之法度也。仁義者，民之正路。繩墨用，則曲木截；仁義進，則讒佞滅。二者殊義，不可不察也。
</p><p><span>【卻騏驥而不乘兮，】</span>斥逐子胥與比幹也。
</p><p><span>【策駑駘而取路。】</span>信任豎貂與椒蘭也。
</p><p><span>【當世豈無騏驥兮，】</span>家有稷、契與管、晏也。
</p><p><span>【誠莫之能善禦。】</span>世無堯、舜與桓、文也。
</p><p><span>【見執轡者非其人兮，】</span>遭值桀、紂之昏亂也。
</p><p><span>【故跳而遠去。】</span>被髮為奴，走橫奔也。
</p><p><span>【鳧雁皆唼夫粱藻兮，】</span>群小在位，食重祿也。
</p><p><span>【鳳愈飄翔而高舉。】</span>賢者遯世，竄山谷也。
</p><p><span>【圜鑿而方枘兮，】</span>正直邪枉，行殊則也。
</p><p><span>【吾固知其鉏鋙而難入。】</span>所務不同，若粉墨也。
</p><p><span>【眾鳥皆有所登棲兮，】</span>群佞並進，處官爵也。
</p><p><span>【鳳獨遑遑而無所集。】</span>孔子棲棲，而困厄也。
</p><p><span>【願銜枚而無言兮，】</span>意欲括囊，而靜默也。
</p><p><span>【嘗被君之渥洽。】</span>前蒙寵遇，錫祉福也。
</p><p><span>【太公九十乃顯榮兮，】</span>呂尚耆老，然後貴也。
</p><p><span>【誠未遇其匹合。】</span>遭值文王，功冠世也。
</p><p><span>【謂騏驥兮安歸？】</span>躊躇吳阪，遇伯樂也。
</p><p><span>【謂鳳皇兮安棲？】</span>集棲梧桐，食竹實也。
</p><p><span>【變古易俗兮世衰，】</span>以賢為愚，時闇惑也。
</p><p><span>【今之相者兮舉肥。】</span>不量才能，視顏色也。
</p><p><span>【騏驥伏匿而不見兮，】</span>仁賢幽處，而隱藏也。
</p><p><span>【鳳皇高飛而不下；】</span>智者遠逝，之四方也。
</p><p><span>【鳥獸猶知懷德兮，】</span>慕歸堯、舜之聖明也。
</p><p><span>【何雲賢士之不處？】</span>二老太公，歸文王也。
</p><p><span>【驥不驟進而求服兮，】</span>幹木闔門，而辭相也。
</p><p><span>【鳳亦不貪餧而妄食。】</span>顏闔鑿壞，而逃亡也。
</p><p><span>【君棄遠而不察兮，】</span>介推割股，而自放也。
</p><p><span>【雖願忠其焉得？】</span>申生至孝，而被謗也。
</p><p><span>【欲寂漠而絕端兮，】</span>甯武佯愚，而不言也。
</p><p><span>【竊不敢忘初之厚德。】</span>嘗受祿惠，識舊德也。
</p><p><span>【獨悲愁其傷人兮，】</span>思念纏結，摧肝肺也。
</p><p><span>【馮鬱鬱其何極！】</span>憤懣盈胸，終年歲也。
</p><p><span>【霜露慘淒而交下兮，】</span>君政嚴急，刑罰峻也。
</p><p><span>【心尚幸其弗濟。】</span>冀過不成，得免脫也。
</p><p><span>【霰雪糅其增加兮，】</span>威怒益盛，刑酷烈也。
</p><p><span>【乃知遭命之將至。】</span>卒遇誅戮，身顛沛也。
</p><p><span>【願徼幸而有待兮，】</span>冀蒙貰赦，宥罪法也。
</p><p><span>【泊莽莽與野草同死。】</span>將與百卉全俱徂落也。
</p><p><span>【願自往而徑遊兮，】</span>不待左右之紹介也。
</p><p><span>【路壅絕而不通。】</span>讒臣嫉妒，無由達也。
</p><p><span>【欲遁道而平驅兮，】</span>遵放眾人，所履為也。
</p><p><span>【又未知其所從。】</span>不識趣舍，何所宜也。
</p><p><span>【然中路而迷惑兮，】</span>舉足猶豫，心回疑也。
</p><p><span>【自壓桉而學誦。】</span>彌情定誌，吟詩禮也。
</p><p><span>【性愚陋以褊淺兮，】</span>姿質鄙鈍，寡所知也。
</p><p><span>【信未達乎從容。】</span>君不照察其真偽也。
</p><p><span>【竊美申包胥之氣盛兮，】</span>申包胥，楚大夫也。昔伍子胥得罪於楚，將適於吳，見申包胥謂曰：「我必亡郢。」申包胥答曰：「子能亡之，我能存之。」遂出奔吳，為吳王闔閭臣。興兵而伐楚，破郢。昭王出奔，於是申包胥乃之秦，請救兵，鶴立於秦庭，啼呼悲泣，七日七夜不絕聲，勺飲不入於口。秦伯哀之，為發兵救楚。昭王復國，故言氣盛也。
</p><p><span>【恐時世之不固。】</span>俗人執誓，多不堅也。
</p><p><span>【何時俗之工巧兮，】</span>靜言諓諓，而無信也。
</p><p><span>【滅規榘而改鑿。】</span>棄捐仁義，信讒佞也。
</p><p><span>【獨耿介而不隨兮，】</span>執節守度，不枉傾也。
</p><p><span>【願慕先聖之遺教。】</span>循行道德，遵典經也。
</p><p><span>【處濁世而顯榮兮，】</span>謂仕亂君，為公卿也。
</p><p><span>【非余心之所樂。】</span>彼雖富貴，我不願也。
</p><p><span>【與其無義而有名兮，】</span>宰嚭專吳，握君權也。
</p><p><span>【寧窮處而守高。】</span>思從夷、齊於首陽也。
</p><p><span>【食不俞而為飽兮，】</span>何必秔粱與芻豢也。
</p><p><span>【衣不苟而為溫。】</span>非貴錦繡，及紈綾也。
</p><p><span>【竊慕詩人之遺風兮，】</span>勤身修德，樂《伐檀》也。
</p><p><span>【願讬誌乎素餐。】</span>不空食祿，而曠官也。《詩》云：彼君子兮，不素餐兮。謂居位食祿，無有功德，名曰素餐也。
</p><p><span>【蹇充倔而無端兮，】</span>媒理斷絕，無因緣也。
</p><p><span>【泊莽莽而無垠】</span>幽處山野，而無鄰也。
</p><p><span>【無衣裘以禦冬兮】</span>言己饑寒，家困貧也。
</p><p><span>【恐溘死不得見乎陽春。】</span>懼命奄忽，不逾年也。
</p><p><span>【靚杪秋之遙夜兮，】</span>盛陰修夜，何難曉也。
</p><p><span>【心繚悷而有哀。】</span>思念糾戾，腸折摧也。
</p><p><span>【春秋逴逴而日高兮，】</span>年齒已老，將晚暮也。
</p><p><span>【然惆悵而自悲。】</span>功名不立，自矜哀也。
</p><p><span>【四時遞來而卒歲兮，】</span>冬夏更運，去若頹也。
</p><p><span>【陰陽不可與儷偕。】</span>寒往暑來，難追逐也。
</p><p><span>【白日晼晚其將入兮，】</span>年時欲暮，才力衰也。
</p><p><span>【明月銷鑠而減毀。】</span>形容減少，顏貌虧也。
</p><p><span>【歲忽忽而遒盡兮，】</span>時去晻晻，若騖馳也。
</p><p><span>【老冉冉而愈施。】</span>年命逝往，促急危也。
</p><p><span>【心搖悅而日幸兮，】</span>意中私喜，想用施也。
</p><p><span>【然怊悵而無翼。】</span>內無所恃，失本義也。
</p><p><span>【中憯惻之淒愴兮，】</span>誌願不得，心肝沸也。
</p><p><span>【長太息而增欷。】</span>憂懷感結，重歎悲也。
</p><p><span>【年洋洋以日往兮，】</span>歲月已盡，去奄忽也。
</p><p><span>【老翏廓而無處。】</span>亡官失祿，去家室也。
</p><p><span>【事亹而覬進兮，】</span>思想君命，幸復位也。
</p><p><span>【蹇淹留而躊躇。】</span>久處無成，卒放棄也。
</p><p><span>【何氾濫之浮雲兮，】</span>浮雲晻翳，興讒佞也。
</p><p><span>【猋壅蔽此明月！】</span>妨遮忠良，害仁賢也。夫浮雲行則蔽月之光，讒佞進則忠良壅也。
</p><p><span>【忠昭昭而願見兮，】</span>思竭蹇蹇，而陳誠也。
</p><p><span>【然霠曀而莫達。】</span>
</p><p><span>下暫缺，嗣後再補錄。</span>
</p>
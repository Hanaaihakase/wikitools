<h2><span id=".E4.B9.9D.E6.87.B7"></span><span id="九懷">九懷</span></h2>
<p>《九懷》者，諫議大夫王褒之所作也。懷者，思也。言屈原雖見放逐，猶思念其君，憂國傾危而不能忘也。褒讀屈原之文，嘉其溫雅，藻采敷衍，執握金玉，委之汙瀆。遭世溷濁，莫之能識，追而湣之，故作《九懷》以禆其詞。史官錄第，遂列於篇。
</p>
<h3><span id=".E5.8C.A1.E6.A9.9F"></span><span id="匡機">匡機</span></h3>
<p><span>【極運兮不中，】</span>周轉求君，道不合也。
</p><p><span>【來將屈兮困窮。】</span>還就農桑，修播植也。
</p><p><span>【余深湣兮慘怛，】</span>我內憤傷，心切剝也。
</p><p><span>【願一列兮無從。】</span>欲陳忠謀，道隔塞也。
</p><p><span>【乘日月兮上征，】</span>想讬神明，升天庭也。
</p><p><span>【顧遊心兮鄗酆。】</span>回眄周京，念先聖也。文王都酆，武王都鄗，二聖有德，明於用賢，故顧其都，冀遭逢也。
</p><p><span>【彌覽兮九隅，】</span>歷觀九州，求英俊也。
</p><p><span>【彷徨兮蘭宮。】</span>遊戲道室，誦五經也。
</p><p><span>【芷閭兮藥房，】</span>居仁履義，守忠貞也。
</p><p><span>【奮搖兮眾芳。】</span>動作應禮，行馨香也。
</p><p><span>【菌閣兮蕙樓，】</span>節度彌高，德成就也。
</p><p><span>【觀道兮從橫。】</span>眾人瞻望，聞功名也。
</p><p><span>【寶金兮委積，】</span>誌意堅固，策謀明也。
</p><p><span>【美玉兮盈堂。】</span>懿譽光明，滿朝廷也。
</p><p><span>【桂水兮潺湲，】</span>芳流衍溢，周四境也。
</p><p><span>【揚流兮洋洋。】</span>潔白之化，動百姓也。
</p><p><span>【蓍蔡兮踴躍，】</span>蓍龜喜樂，慕清高也。蓍，筮也。蔡，大龜也。《論語》曰：臧文仲居蔡。
</p><p><span>【孔鶴兮回翔。】</span>畏怖羅網，升青雲也。
</p><p><span>【撫檻兮遠望，念君兮不忘。】</span>登樓伏楯觀楚郢也。思慕懷王，結中情也。
</p><p><span>【怫鬱兮莫陳，】</span>忠言蘊積，不列聽也。
</p><p><span>【永懷兮內傷。】</span>長思切切，中心痛也。
</p>
<h3><span id=".E9.80.9A.E8.B7.AF"></span><span id="通路">通路</span></h3>
<p><span>【天門兮墜戶，】</span>金闈玉閨，君之舍也。
</p><p><span>【孰由兮賢者？】</span>誰當涉履，英俊路也。
</p><p><span>【無正兮溷廁，懷德兮何睹？】</span>邪佞雜亂，來並居也。忠信之士不見用也。
</p><p><span>【假寐兮湣斯，】</span>衣冠而寢，自憐傷也。不脫冠帶而臥曰假寐。《詩》云：假寐永歎。
</p><p><span>【誰可與兮寤語？】</span>眾人愚闇，誰與謀也。
</p><p><span>【痛鳳兮遠逝，】</span>仁智之士，遁世去也。
</p><p><span>【畜鴳兮近處。】</span>畜養佞諛而親附也。
</p><p><span>【鯨鱏兮幽潛，】</span>大賢隱匿，竄林藪也。
</p><p><span>【從蝦兮遊陼。】</span>小人並進，在朝廷也。鯨鱏，大魚也。蝦，小魚也。
</p><p><span>【乘虯兮登陽，】</span>意欲駕龍而升雲也。
</p><p><span>【載象兮上行。】</span>遂騎神獸，用登天也。神象白身赤頭，有翼能飛也。
</p><p><span>【朝發兮蔥嶺，】</span>旦發西極之高山也。
</p><p><span>【夕至兮明光。】</span>暮宿東極之丹巒也。
</p><p><span>【北飲兮飛泉，】</span>吮嗽天液之浮源也。
</p><p><span>【南采兮芝英。】</span>咀嚼靈草，以延年也。
</p><p><span>【宣遊兮列宿，】</span>遍歷六合，視眾星也。
</p><p><span>【順極兮彷徉。】</span>周繞北辰，觀天庭也。
</p><p><span>【紅采兮騂衣，】</span>婆娑五采，芬華英也。
</p><p><span>【翠縹兮為裳。】</span>衣色瑰瑋，耀青蔥也。
</p><p><span>【舒佩兮綝纚，】</span>緩帶徐步，五玉鳴也。
</p><p><span>【竦余劍兮幹將。】</span>握我寶劍，立延頸也。
</p><p><span>【騰蛇兮後從，】</span>神虺侍從，慕仁賢也。
</p><p><span>【飛駏兮步旁。】</span>駏驉奮飛，承轂輪也。
</p><p><span>【微觀兮玄圃，】</span>上睨帝圃，見天園也。
</p><p><span>【覽察兮瑤光。】</span>觀視斗柄與玉衡也。
</p><p><span>【啟匱兮探筴，】</span>發匣引籌，考祿相也。
</p><p><span>【悲命兮相當。】</span>不獲富貴，值流放也。
</p><p><span>【紉蕙兮永辭，】</span>結草為誓，長訣行也。
</p><p><span>【將離兮所思。】</span>背去九族，遠懷王也。
</p><p><span>【浮雲兮容與，】</span>天氣滃溶，乍東西也。
</p><p><span>【道余兮何之？】</span>來迎導我，難隨從也。
</p><p><span>【遠望兮仟眠，】</span>遙視楚國，闇未明也。
</p><p><span>【聞雷兮闐闐。】</span>君好妄怒，威武盛也。
</p><p><span>【陰憂兮感余。】</span>內愁鬱伊，害我性也。
</p><p><span>【惆悵兮自憐。】</span>悵然失誌，嗟厥命也。
</p>
<h3><span id=".E5.8D.B1.E4.BF.8A"></span><span id="危俊">危俊</span></h3>
<p><span>【林不容兮鳴蜩，】</span>國不養民，賢宜退也。
</p><p><span>【余何留兮中州？】</span>我去諸夏，將遠逝也。
</p><p><span>【陶嘉月兮緫駕，】</span>嘉及吉時，驅乘駟也。
</p><p><span>【搴玉英兮自修。】</span>采取瓊華，自修飾也。
</p><p><span>【結榮茝兮逶逝，】</span>束草陳信，遂奔邁也。
</p><p><span>【將去烝兮遠遊。】</span>違離於君，之四裔也。《爾雅》曰：林、烝，君也。或曰：烝，進也。言去日進而遠也。
</p><p><span>【徑岱土兮魏闕，】</span>行出北荒，山高桀也。
</p><p><span>【歷九曲兮牽牛。】</span>過觀列宿，九天際也。
</p><p><span>【聊假日兮相佯，】</span>且徐遊戲，𩓣年歲也。
</p><p><span>【遺光燿兮周流。】</span>敷揚榮華，垂顯烈也。
</p><p><span>【望太一兮淹息，】</span>觀天貴將，止沈滯也。
</p><p><span>【紆余轡兮自休。】</span>緩我馬勒，留寢寐也。
</p><p><span>【晞白日兮皎皎，】</span>天精光明而照察也。
</p><p><span>【彌遠路兮悠悠。】</span>周望八極，究地外也。
</p><p><span>【顧列孛兮縹縹，】</span>邪視彗星，光瞥瞥也。
</p><p><span>【觀幽雲兮陳浮。】</span>山氣滃鬱，而羅列也。
</p><p><span>【钜寶遷兮砏磤，】</span>太歲轉移，聲礚磑也。
</p><p><span>【雉咸雊兮相求。】</span>飛鳥驚鳴，雌雄合也。
</p><p><span>【泱莽莽兮究誌，】</span>周望率土，遠廣大也。
</p><p><span>【懼吾心兮懤々。】</span>惟我憂思，意愁毒也。
</p><p><span>【步余馬兮飛柱，】</span>徘徊神山，且休息也。
</p><p><span>【覽可與兮匹儔。】</span>歷觀群英，求妃合也。二人為匹，四人為儔。
</p><p><span>【卒莫有兮纖介，】</span>眾皆邪佞，無忠直也。
</p><p><span>【永余思兮怞々。】</span>愁心長慮，憂無極也。
</p>
<h3><span id=".E6.98.AD.E4.B8.96"></span><span id="昭世">昭世</span></h3>
<p><span>【世溷兮冥昏，】</span>時君闇蔽，臣貪佞也。
</p><p><span>【違君兮歸真。】</span>將去懷王，就仁賢也。
</p><p><span>【乘龍兮偃蹇，】</span>驂駕神獸，紛紜也。
</p><p><span>【高回翔兮上臻。】</span>行戲遨遊，遂至天也。
</p><p><span>【襲英衣兮緹糸習，】</span>重我絳袍，采色鮮也。
</p><p><span>【披華裳兮芳芬。】</span>徐曳文衣，動馨香也。《詩》曰：婆娑其下。
</p><p><span>【登羊角兮扶輿，】</span>升彼高山，徐顧睨也。
</p><p><span>【浮雲漠兮自娛。】</span>乘雲歌吟而遊戲也。或曰：浮雲漢。漢，天河也。
</p><p><span>【握神精兮雍容，】</span>握持神明，動容儀也。
</p><p><span>【與神人兮相胥。】</span>留待鬆喬，與伴儷也。
</p><p><span>【流星墜兮成雨，】</span>陰神並降，如墮雨也。
</p><p><span>【進瞵盼兮上丘墟。】</span>天旦欲明，至山溪也。
</p><p><span>【覽舊邦兮滃鬱，】</span>下見楚國之亂危也。
</p><p><span>【余安能兮久居。】</span>將背舊鄉，之九夷也。
</p><p><span>【志懷逝兮心懰慄，】</span>心中欲去，內傷悲也。
</p><p><span>【紆余轡兮躊躇。】</span>緩我馬勒，而低佪也。
</p><p><span>【聞素女兮微歌，】</span>神仙謳吟，聲依違也。
</p><p><span>【聽王後兮吹竽。】</span>伏妃作樂，百蟲至也。
</p><p><span>【魂淒愴兮感哀，】</span>精神惆悵，而思歸也。
</p><p><span>【腸回回兮盤紆。】</span>意中毒悶，心紆屈也。
</p><p><span>【撫余佩兮繽紛，】</span>持我玉帶，相糾結也。
</p><p><span>【高太息兮自憐。】</span>長歎傷己遠放棄也。
</p><p><span>【使祝融兮先行，】</span>俾南方神開軌轍也。
</p><p><span>【令昭明兮開門。】</span>炎神前驅，關梁發也。
</p><p><span>【馳六蛟兮上征，】</span>乘龍直驅，升閶闔也。
</p><p><span>【竦余駕兮入冥。】</span>遂馳我車，上寥廓也。
</p><p><span>【歷九州兮索合，】</span>周遍天下，求雙匹也。
</p><p><span>【誰可與兮終生。】</span>莫足與友，為親密也。
</p><p><span>【忽反顧兮西囿，】</span>見彼隴蜀，道阻阨也。
</p><p><span>【睹軫丘兮崎傾。】</span>山陵嶔岑，難涉歷也。
</p><p><span>【橫垂涕兮泫流，】</span>悲思念國，泣雙下也。
</p><p><span>【悲余後兮失靈。】</span>哀惜我後，違天法也。
</p>
<h3><span id=".E5.B0.8A.E5.98.89"></span><span id="尊嘉">尊嘉</span></h3>
<p><span>【季春兮陽陽，】</span>三月溫和，氣清明也。
</p><p><span>【列草兮成行。】</span>百卉垂條，吐榮華也。
</p><p><span>【余悲兮蘭生，】</span>哀彼香草，獨隕零也。
</p><p><span>【委積兮從橫。】</span>枝條摧折，傷根莖也。
</p><p><span>【江離兮遺捐，】</span>忠正之士，棄山林也。
</p><p><span>【辛夷兮擠臧。】</span>仁智之士，抑沉沒也。
</p><p><span>【伊思兮往古，】</span>惟念前世諸賢俊也。
</p><p><span>【亦多兮遭殃。】</span>仁義遇罰，禍及身也。
</p><p><span>【伍胥兮浮江，】</span>吳王棄之於江濱也。
</p><p><span>【屈子兮沈湘。】</span>懷沙負石，赴汨淵也。
</p><p><span>【運余兮念茲，】</span>轉思念此，誌煩冤也。
</p><p><span>【心內兮懷傷。】</span>腸中惻痛，摧肝肺也。
</p><p><span>【望淮兮沛沛，】</span>臨水恐慄，畏禍患也。
</p><p><span>【濱流兮則逝。】</span>意欲隨水而隱遁也。
</p><p><span>【榜舫兮下流，】</span>乘舟順水，遊海濱也。
</p><p><span>【東注兮磕磕。】</span>濤波踴躍，多險難也。
</p><p><span>【蛟龍兮導引，】</span>虯螭水禽，馳在前也。
</p><p><span>【文魚兮上瀨。】</span>巨鱗扶已，渡湧湍也。
</p><p><span>【抽蒲兮陳坐，】</span>拔草為席，處薄單也。
</p><p><span>【援芙蕖兮為蓋。】</span>引取荷華，以覆身也。
</p><p><span>【水躍兮余旌，】</span>風波動我，搖旗幡也。
</p><p><span>【繼以兮微蔡。】</span>續以草芥，入己船也。
</p><p><span>【雲旗兮電騖，】</span>遂乘風電，驅橫奔也。
</p><p><span>【儵忽兮容裔。】</span>往來亟疾，若鬼神也。
</p><p><span>【河伯兮開門，】</span>水君竢望，開府寺也。
</p><p><span>【迎余兮歡欣。】</span>喜笑迎己，愛我善也。
</p><p><span>【顧念兮舊都，】</span>還視楚國，思郢城也。
</p><p><span>【懷恨兮艱難。】</span>抱念恚恨，常欲還也。
</p><p><span>【竊哀兮浮萍，】</span>自比如蘋，生水瀕也。
</p><p><span>【汎淫兮無根。】</span>隨水浮遊，乍東西也。
</p>
<h3><span id=".E8.93.84.E8.8B.B1"></span><span id="蓄英">蓄英</span></h3>
<p><span>【秋風兮蕭蕭，】</span>陰氣用事，天政急也。
</p><p><span>【舒芳兮振條。】</span>動搖百草，使芳熟也。
</p><p><span>【微霜兮盻眇，】</span>霜凝微薄，寒深酷也。
</p><p><span>【病夭兮鳴蜩。】</span>飛蟬卷曲，而寂默也。
</p><p><span>【玄鳥兮辭歸，】</span>燕將入海，化為蛤也。
</p><p><span>【飛翔兮靈丘。】</span>悲鳴神山，奮羽翼也。
</p><p><span>【望谿兮滃鬱，】</span>川穀吐氣，雲闇昧也。
</p><p><span>【熊羆兮呴嗥。】</span>猛獸應秋，將害賊也。
</p><p><span>【唐虞兮不存，】</span>堯、舜已過，難追逐也。
</p><p><span>【何故兮久留？】</span>宜更求君，之他國也。
</p><p><span>【臨淵兮汪洋，】</span>瞻望大川，廣無極也。
</p><p><span>【顧林兮忽荒。】</span>回視喬木與山薄也。
</p><p><span>【修余兮袿衣，】</span>整我袗裳，自結束也。
</p><p><span>【騎霓兮南上。】</span>讬乘赤霄，登張翼也。
</p><p><span>【乘雲兮回回，】</span>載氣溶溶，意中惡也。
</p><p><span>【亹兮自強。】</span>稍稍升進，遂自力也。
</p><p><span>【將息兮蘭皋，】</span>且欲中休，止方澤也。
</p><p><span>【失誌兮悠悠。】</span>從高視下，目眩惑也。
</p><p><span>【蒶蘊兮徵黧，】</span>愁思蓄積，麵垢黑也。
</p><p><span>【思君兮無聊。】</span>想念懷王，忘寢食也。
</p><p><span>【身去兮意存，】</span>體遠情近，在胸臆也。
</p><p><span>【愴恨兮懷愁。】</span>心中憂恨，內淒惻也。
</p>
<h3><span id=".E6.80.9D.E5.BF.A0"></span><span id="思忠">思忠</span></h3>
<p><span>【登九靈兮遊神，】</span>想登九天，放精神也。
</p><p><span>【靜女歌兮微晨。】</span>神女夜吟，聲激清也。
</p><p><span>【悲皇丘兮積葛，】</span>皇，美。
</p><p><span>【眾體錯兮交紛。】</span>言己見美大之丘，葛草緣之，而生交錯茂盛，人不異而采取，則不成絺綌也。以言楚國士民眾多，君不異而舉用，則不知其有德也。
</p><p><span>【貞枝抑兮枯槁，】</span>貞，正。
</p><p><span>【枉車登兮慶雲。】</span>慶雲，喻尊顯也。言葛有正直之枝，抑棄枯槁而不見采，枉壞惡者，滿車升進，反見珍重，禦尊顯也。以言貞正之人，棄於山野，佞曲之臣，升於顯朝。
</p><p><span>【感余誌兮慘慄，】</span>動踴我心，如析割也。
</p><p><span>【心愴愴兮自憐。】</span>意中切傷，憂悲楚也。
</p><p><span>下暫缺，嗣後再補錄。</span>
</p>
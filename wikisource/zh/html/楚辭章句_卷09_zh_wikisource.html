<h2><span id=".E6.8B.9B.E9.AD.82"></span><span id="招魂">招魂</span></h2>
<p>《招魂》者，宋玉之所作也。招者，召也。以手曰招，以言曰召。魂者，身之精也。宋玉憐哀屈原，忠而斥棄，愁懣山澤，魂魄放佚，厥命將落。故作《招魂》，欲以復其精神，延其年壽，外陳四方之惡，內崇楚國之美，以諷諫懷王，冀其覺悟而還之也。
</p><p><span>【朕幼清以廉潔兮，】</span>朕，我也。不求曰清，不受曰廉，不汙曰潔。
</p><p><span>【身服義而未沬。】</span>沬，已也。言我少小修清潔之行，身服仁義，未曾有懈已之時也。
</p><p><span>【主此盛德兮，牽於俗而蕪穢。】</span>牽，引也。不治曰蕪，多草曰穢。言己施行常以道德為主，以忠事君，以信結交，而為俗人所引。德能蕪穢，無所用之也。
</p><p><span>【上無所考此盛德兮，】</span>考，校。
</p><p><span>【長離殃而愁苦。】</span>殃，禍也。言己履行忠信，而遇暗主。上則無所考校己之盛德，長遭殃禍，愁苦而已也。
</p><p><span>【帝告巫陽】</span>帝，謂天帝也。女曰巫，陽其名也。
</p><p><span>【曰：「有人在下，我欲輔之。】</span>人，謂賢人，則屈原也。宋玉上設天意，祐助貞良，故曰：帝告巫陽，有賢人屈原在於下方，我欲輔成其志，以厲黎民也。
</p><p><span>【魂魄離散，汝筮予之！」】</span>魂者，身之精也。魄者，性之決也。所以經緯五藏，保守形體也。筮，卜問也。蓍曰筮。《尚書》曰：決之蓍龜。言天帝哀閔屈原魂魄離散，身將顛沛，故使巫陽筮問求索，得而與之，使反其身也。
</p><p><span>【巫陽對曰：掌夢，】</span>巫陽對天帝言，招魂者，本掌夢之官所主職也。
</p><p><span>【上帝其命難從，】</span>言天帝難從掌夢之官，欲使巫陽招之也。
</p><p><span>【若必筮予之，恐後之謝，不能復用巫陽焉。】</span>謝，去也。巫陽言如必欲先筮問求魂魄所在，然後與之，恐後世怠懈，必去卜筮之法，不能復修用，但招之可也。
</p><p><span>【乃下招曰：】</span>巫陽受天帝之命，因下招屈原之魂。
</p><p><span>【魂兮歸來！】</span>還歸屈原之身。
</p><p><span>【去君之恒幹，】</span>言魂靈當扶人養命，何為去君之常體，而遠之四方乎？夫人須魂而生，魂待人而榮。二者別離，命則霣零也。
</p><p><span>【何為四方些？】</span>恒，常也。幹，體也。
</p><p><span>【舍君之樂處，而離彼不祥些！】</span>舍，置也。祥，善也。言何為舍君楚國饒樂之處，而陸離走不善之鄉，以犯觸眾惡也。
</p><p><span>【魂兮歸來！東方不可以讬些！】</span>讬，寄也。《論語》曰：可以讬六尺之孤。言東方之俗，其人無義，不可讬命而寄身也。
</p><p><span>【長人千仞，惟魂是索些。】</span>七尺曰仞。索，求也。言東方有長人之國，其高千仞，主求人魂而食之也。
</p><p><span>【十日代出，流金鑠石些。】</span>代，更。鑠，銷也。言東方有扶桑之木，十日並在其上，以次更行，其熱酷烈，金石堅剛，王本作代。然審以文義，當作讬。
</p><p><span>【彼皆習之，魂往必釋些。】</span>釋，解也。言彼十日之處，自習其熱，魂行往到，身必解爛也。
</p><p><span>【歸來兮，不可以讬些！】</span>言魂魄宜急來歸，此誠不可以讬附而居之也。
</p><p><span>【魂兮歸來！南方不可以止些！】</span>言南方之俗，其人甚無信，不可久留也。
</p><p><span>【雕題黑齒，】</span>雕，畫也。題，額也。
</p><p><span>【得人肉以祀，以其骨為醢些。】</span>醢，醬也。言南極之人，雕畫其額，齒牙盡黑，常食蠃蜯，得人之肉，用祭祀先祖，復以其骨為醢醬也。
</p><p><span>【蝮蛇蓁蓁，】</span>蝮，大蛇也。蓁蓁，積聚之貌。
</p><p><span>【封狐千里些。】</span>封狐，大狐也。言炎土之氣，多蝮虺惡蛇，積聚蓁蓁，爭欲齧人；又有大狐，健走，千里求食，不可逢遇也。
</p><p><span>【雄虺九首，】</span>首，頭也。
</p><p><span>【往來儵忽，吞人以益其心些。】</span>儵忽，疾急貌也。言復有雄虺，一身九頭，往來奄忽，常喜吞人魂魄，以益其心，賊害之甚也。
</p><p><span>【歸來兮！不可以久淫些！】</span>淫，遊也。言其惡如此，不可久遊，必被害也。
</p><p><span>【魂兮歸來！西方之害，流沙千里些。】</span>流沙，沙流而行也。《尚書》曰：餘波入於流沙。言西方之地，厥土不毛，流沙滑滑，晝夜流行，從廣千里，又無舟航也。
</p><p><span>【旋入雷淵，】</span>旋，轉也。淵，室也。
</p><p><span>【爢散而不可止些；】</span>爢，碎也。言欲涉流沙，少止則回入雷公之室，轉還而行，身雖爢碎，尚不得休息也。
</p><p><span>【幸而得脫，其外曠宇些。】</span>曠，大也。宇，野也。言從雷淵雖得免脫，其外復有曠遠之野，無人之土也。
</p><p><span>【赤螘若象，】</span>螘，蚍蜉也。小者為螘，大者謂之蚍蜉也。
</p><p><span>【玄蜂若壺些。】</span>壺，乾瓠也。言曠野之中，有赤蟻，其狀如象。又有飛蜂，腹大如壺。皆有蠚毒，能殺人也。
</p><p><span>【五穀不生，藂菅是食些。】</span>柴棘為藂。菅，茅也。言西極之地不生五穀，其人但食柴草，若群牛也。
</p><p><span>【其土爛人，求水無所得些。】</span>言西方之土，溫暑而熱，燋爛人肉，渴欲求水，無有源泉，不可得之也。
</p><p><span>【彷徉無所倚，廣大無所極些。】</span>倚，依也。言欲彷徉東西，無民可依，其野廣大，行不可極也。
</p><p><span>【歸來兮！恐自遺賊些！】</span>賊，害也。言魂魄欲往者，自予賊害也。
</p><p><span>【魂兮歸來！北方不可以止些！增冰峨峨，飛雪千里些。】</span>言北方常寒，其冰重累，峨峨如山，涼風急時，疾雪隨之，飛行千里，乃至地也。
</p><p><span>【歸來兮！不可以久些！】</span>言其寒殺人，不可久留也。
</p><p><span>【魂兮歸來，君無上天些！】</span>天不可得上也。
</p><p><span>【虎豹九關，啄害下人些。】</span>啄，齧也。言天門凡有九重，使神虎豹執其關閉，主啄齧天下欲上之人，而殺之也。
</p><p><span>【一夫九首，拔木九千些。】</span>言有丈夫一身九頭，強梁多力，從朝至暮，拔大木九千枚也。
</p><p><span>【豺狼從目，往來侁々些。】</span>侁々，往來聲也。《詩》曰：侁々征夫。言天上有豺狼之獸，其目皆從，奔走往來，其聲侁々，爭欲啗人也。
</p><p><span>【懸人以矣，投之深淵些。】</span>投，擿也。言豺狼得人，不即啗食，先懸其頭，用之矣戲，疲倦已後，乃擿於深淵之底而棄之也。
</p><p><span>【致命於帝，然後得瞑些。】</span>瞑，臥也。言投人已訖，上致命於天帝，然後乃得眠臥也。
</p><p><span>【歸來！往恐危身些。】</span>往即逢害，身危殆也。
</p><p><span>【魂兮歸來，君無下此幽都些！】</span>幽都，地下后土所治也。地下幽冥，故稱幽都。
</p><p><span>【土伯九約，其角觺々些。】</span>土伯，后土之侯伯也。約，屈也。觺々，猶狺狺，角利貌也。言地有土伯，執衛門戶，其身九屈，有角觺々，主觸害人也。
</p><p><span>【敦脄血拇，逐人駓々些。】</span>敦，厚也。脄，背也。拇，手母指也。駓々，走貌也。言土伯之狀，廣肩厚背，逐人駓々，其走捷疾，以手中血漫汙人也。
</p><p><span>【參目虎首，其身若牛些。】</span>言土伯之頭，其貌如虎，而有三目，身又肥大，狀如牛也。
</p><p><span>【此皆甘人，歸來，恐自遺災些。】</span>甘，美也。災，害也。言此物食人以為甘美，徑必自與害，不旋踵也。
</p><p><span>【魂兮歸來！入修門些。】</span>修門，郢城門也。宋玉設呼屈原之魂歸楚都，入郢門，欲以感激懷王，使還之也。
</p><p><span>【工祝招君，背行先些。】</span>工，巧也。男巫曰祝。背，倍也。言選擇名工巧辯之巫，使招呼君，倍道先行，導以在前，宜隨之也。
</p><p><span>【秦篝齊縷，鄭綿絡些。】</span>篝，絡，縷線也。綿，纏也。絡，縛也。言為君魂作衣，乃使秦人職其篝絡，齊人作采縷，鄭國之工纏而縛之，堅而且好也。
</p><p><span>【招具該備，永嘯呼些。】</span>該，亦備也。言撰設甘美，招魂之具，靡不畢備，故長嘯大呼，以招君也。夫嘯者，陰也。呼者，陽也。陽主魂，陰主魄。故呼嘯以感之也。
</p><p><span>【魂兮歸來，反故居些！】</span>反，還也。故，古也。言宜急來歸還古昔之處也。
</p><p><span>【天地四方，多賊奸些。】</span>賊，害也。奸，惡也。言天有虎豹，地有土伯，東有長人，西有赤蟻，南有雄虺，北有增冰，皆為奸惡，以賊害人也。
</p><p><span>【像設君室，靜閑安些。】</span>像，法也。無聲曰靜，空寬曰閒。言乃為君造設第室，法像舊廬，所在之處，清靜寬閒而安樂也。
</p><p><span>【高堂邃宇，檻層軒些。】</span>邃，深也。宇，屋也。檻，楯也。從曰檻，橫曰楯。軒，樓版也。言所造之室，其堂高顯，屋甚深邃。下有檻楯，上有樓板，形容異制，且鮮明也。
</p><p><span>【層台累榭，臨高山些。】</span>層、累，皆重也。無木謂之台，有木謂之榭。言復作重層之台，累石之榭，其顛眇眇，上乃臨於高山也。或曰：臨高山而作台榭也。
</p><p><span>【網戶朱綴，刻方連些。】</span>網戶，綺文鏤也。朱，丹也。綴，緣也。刻，鏤也。橫木親柱為連。言門戶之楣，皆刻鏤綺文，朱丹其緣，雕鏤連木，使之方好也。
</p><p><span>【冬有穾廈，夏室寒些。】</span>穾，復室也。廈，大屋也。《詩》云：於我乎夏屋渠渠。言隆冬凍寒，則有大屋，復穾溫室。盛夏暑熱，則有洞達陰堂，其內寒涼也。
</p><p><span>【川穀徑復，流潺湲些。】</span>流源為川，注谿為穀。徑，過也。復，反也。言所居之舍，激導川水，徑過園庭，回通反復，其流急疾，又潔淨也。
</p><p><span>【光風轉蕙，氾崇蘭些。】</span>光風，謂雨已日出而風，草木有光也。轉，搖也。氾猶汎。汎，搖動貌也。崇，充也。言天雨霽日明，微風奮發，動搖草木，皆令有光，充實蘭蕙，使之芬芳而益暢茂也。
</p><p><span>【經堂入奧，朱塵筵些。】</span>西南隅謂之奧。朱，丹也。塵，承塵也。筵，席也。《詩》云：肆筵設機。言升殿過堂，入房至室奧處，上則有朱畫承塵，下則有簟筵好席，可以休息也。或曰：朱塵筵，謂承塵搏壁，曼延相連接也。
</p><p><span>【砥室翠翹，掛曲瓊些。】</span>砥，石名也。《詩》曰：其平如砥。翠，鳥名也。翹，羽也。掛，懸也。曲瓊，玉鉤也。言內臥之室，以砥石為壁，平而滑澤；以翠鳥之羽，雕飾玉鉤，以懸衣物也。或曰：儃室，謂儃佪曲房也。
</p><p><span>【翡翠珠被，爛齊光些。】</span>雄曰翡，雌曰翠。被，衾也。齊，同也。言床上之被，則飾以翡翠羽及珠璣，刻畫眾華，其文爛然，而同光明也。
</p><p><span>【蒻阿拂壁，羅幬張些。】</span>蒻，蒻席也。阿，曲隅也。拂，薄也。羅，綺屬也。張，施也。言房內則以蒻席薄床，四壁及與曲隅，復施羅幬，輕且涼也。
</p><p><span>【纂組綺縞，結琦璜些。】</span>纂組，綬類也。璜，玉名也。言幬帳之細，皆用綺縞，又以纂組結束玉璜，為帷帳之飾也。
</p><p><span>【室中之觀，多珍怪些。】</span>金玉為珍，詭異為怪。言縱觀房室之中，四方珍奇玩好怪物，無不畢具也。
</p><p><span>【蘭膏明燭，華容備些。】</span>蘭膏，以蘭香煉膏也。容，貌也。言日暮遊宴，燃香蘭之膏，張施明燭，觀其鐙錠，雕鏤百獸，華奇好備也。
</p><p><span>【二八侍宿，射遞代些。】</span>二八，二列也。言大夫有二列之樂，故晉悼公賜魏絳女樂二八，歌鍾二肆也。射，厭也。《詩》云：服之無射。遞，更也。言使好女十六人，侍君宴宿，意有厭倦，則使更相代也。
</p><p><span>【九侯淑女，】</span>淑，善。
</p><p><span>【多迅眾些。】</span>迅，疾也。言復有九國諸侯好善之女，多才長意，用心齊疾，勝於眾人也。
</p><p><span>【盛鬋不同製，】</span>鬋，鬢也。製，法也。
</p><p><span>【實滿宮些。】</span>宮，猶室也。
</p><p><span>【容態好比，】</span>態，姿也。比，親也。
</p><p><span>【順彌代些。】</span>彌，久也。言美女眾多，其貌齊同，姿態好美，自相親比，承順上意，久則相代也。
</p><p><span>【弱顏固植，】</span>固，堅也。植，誌也。
</p><p><span>【謇其有意些。】</span>謇，正言貌也。言美女內多廉恥，弱顏易鬼，心志堅固，不可侵犯，則謇然發言，中禮意也。
</p><p><span>【誇容修態，】</span>誇，好貌。修，長也。
</p><p><span>【縆洞房些。】</span>縆，竟也。房，室也。言復有美好之女，其貌誇好，多意長智，群聚羅列，竟識洞達，滿於房室也。
</p><p><span>【蛾眉曼錄，】</span>曼，澤也。錄，視貌。
</p><p><span>【目騰光些。】</span>騰，馳也。言美女之貌，蛾眉玉白，好目曼澤，時錄錄然視，精光騰馳，驚惑人心也。
</p><p><span>【靡顏膩理，遺視綿些。】</span>靡，緻也。膩，滑也。遺，竊視也。綿，也。言諸美女容顏脂細，身體夷滑，心中綿脈，時時竊視，安詳諦審，誌不可動也。
</p><p><span>【離榭修幕，】</span>離，別也。修，長也。幕，大帳也。
</p><p><span>【侍君之閑些。】</span>閑，靜也。言願令美女於離宮別觀帳幕之中，侍君閒靜而宴遊也。
</p><p><span>【翡帷翠帳，飾高堂些。】</span>言復以翡翠之羽，雕餝幬帳，張之高堂，以樂君也。
</p><p><span>【紅壁沙版，】</span>紅，赤白色也。沙丹沙也。
</p><p><span>【玄玉梁些。】</span>玄，黑也。言堂上四壁，皆堊色令之紅白，又以丹沙畫飾軒版，承以黑玉之梁，五采分別也。
</p><p><span>【仰觀刻桷，畫龍蛇些。】</span>言仰觀視屋之榱橑，皆刻畫龍蛇而有文章也。
</p><p><span>【坐堂伏檻，】</span>檻，楯也。
</p><p><span>【臨曲池些。】</span>言坐於堂上，前伏檻楯，下臨曲水清池，可漁釣也。
</p><p><span>【芙蓉始發，】</span>芙蓉，蓮華也。
</p><p><span>【雜芰荷些。】</span>芰，菱也，秦人謂之薢茩。言池水之中有芙蓉，始發其華，芰菱雜錯，羅列而生，俱盛茂也。
</p><p><span>【紫莖屏風，】</span>屏風，水葵也。
</p><p><span>【文緣波些。】</span>言復有水葵，生於池中，其莖紫色，風起水動，波緣其葉上而生文也。
</p><p><span>【文異豹飾，】</span>豹，猶虎豹。
</p><p><span>【侍陂陁些。】</span>陂陁，長陛也。言侍從之人，皆衣虎豹之文，異采之飾，侍君堂隅，衛階陛也。
</p><p><span>【軒京既低，】</span>軒、京，皆輕車名也。低，屯也。
</p><p><span>【步騎羅些。】</span>徒行為步，乘馬為騎。羅，列也。言官屬之車，既已屯止，步騎士眾，羅列而陳，竢須君命也。
</p><p><span>【蘭薄戶樹，】</span>薄，附也。樹，種也。
</p><p><span>下暫缺，嗣後再補錄。</span>
</p>
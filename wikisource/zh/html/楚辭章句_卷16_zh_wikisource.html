<h2><span id=".E4.B9.9D.E6.AD.8E"></span><span id="九歎">九歎</span></h2>
<p>《九歎》者，護左都水使者光祿大夫劉向之所作也。向以博古敏達，典校經書，辯章舊文，追念屈原忠信之節，故作《九歎》。歎者，傷也，息也。言屈原放在山澤，猶傷念君，歎息無已，所謂讃賢以輔誌，騁詞以曜德者也。
</p>
<h3><span id=".E9.80.A2.E7.B4.9B"></span><span id="逢紛">逢紛</span></h3>
<p><span>【伊伯庸之末胄兮，】</span>胄，後也。《左氏傳》曰：戎子駒支，四嶽之裔胄也。
</p><p><span>【諒皇直之屈原。】</span>諒，信也。《論語》曰：君子貞而不諒。言屈原承伯庸之後，信有忠直美德，甚於眾人也。
</p><p><span>【雲餘肇祖於高陽兮，惟楚懷之嬋連。】</span>嬋連，族親也。言屈原與懷王俱顓頊之孫，有嬋連之族親，恩深而義篤也。
</p><p><span>【原生受命於貞節兮，鴻永路有嘉名。】</span>鴻，大也。永，長也。路，道也。言屈原受陰陽之正氣，體合大道，故長有美善之名也。
</p><p><span>【齊名字於天地兮，】</span>謂名平，字原也。
</p><p><span>【並光明於列星。】</span>謂心達道要，又文采光耀，若天有列星也。
</p><p><span>【吸精粹而吐氛濁兮，】</span>氛，惡氣也。《左氏傳》曰：楚氛甚惡。言己吸天地清明之氣，而吐其塵濁，內潔淨也。
</p><p><span>【橫邪世而不取容。】</span>言己體清潔之行，在橫邪貪枉之世，而不能自容入於眾也。
</p><p><span>【行叩誠而不阿兮，】</span>叩，擊也。阿，曲也。
</p><p><span>【遂見排而逢讒。】</span>言己心不容非，以好叩擊人之過，故遂為讒佞所排逐也。
</p><p><span>【後聽虛而黜實兮，】</span>黜，貶也。實，誠也。
</p><p><span>【不吾理而順情。】</span>言君聽讒佞虛言，以貶忠誠之實，不理我言，而順邪偽之情，故見放流也。
</p><p><span>【腸憤悁而含怒兮，誌遷蹇而左傾。】</span>言己執忠誠而見貶黜，腸中憤懣，悁悒而怒，則誌意遷移，左傾而去也。一云：誌徙倚而左傾。
</p><p><span>【心戃慌其不我與兮，】</span>戃慌，無思慮貌。
</p><p><span>【躬速速其不吾親。】</span>速速，不親附貌也。言君心戃慌而無思慮，不肯與我謀議，用誌速速，不與己相親附也。
</p><p><span>【辭靈修而隕誌兮，】</span>隕，墮也。《易》曰：有隕自天也。
</p><p><span>【吟澤畔之江濱。】</span>畔，界也。濱，涯也。言己與懷王辭訣，誌意墮落，長吟江澤之涯而已。
</p><p><span>【椒桂羅以顛覆兮，】</span>顛，頓也。覆，仆也。
</p><p><span>【有竭信而歸誠。】</span>言己見先賢，若椒桂之人以被禍，其身顛仆，然猶竭信歸誠，而誌不懼也。
</p><p><span>【讒夫藹藹而漫著兮，】</span>藹藹，盛多貌也。《詩》云：藹藹王多吉士。漫，汙也。
</p><p><span>【曷其不舒予情。】曷，何也。言讒人相聚，藹藹而盛，欲漫汙人以自著，明君何不舒我忠情，以詰責之乎？【始結言於廟堂兮，】</span>結，猶聯也。廟者，先祖之所居也。言人君為政舉事，必告於宗廟，議之於明堂也。
</p><p><span>【信中途而叛之。】</span>途，道也。叛，背也。言君始嘗與己結議連謀於明堂之上，今信用讒言，中道而更背我也。
</p><p><span>【懷蘭蕙與衡芷兮，行中壄而散之。】</span>言己懷忠信之德，執芬香之志，遠行中野，散而棄之，傷不見用也。
</p><p><span>【聲哀哀而懷高丘兮，心愁愁而思舊邦。】</span>言己放斥山野，發聲而唫，其音哀哀心愁思者，念高丘之山，想歸故國也。
</p><p><span>【願承閒而自恃兮，徑淫曀而道{ń土}。】</span>淫曀，闇昧也。《詩》云：不日有曀。言己思承君閑暇，心中自恃，冀得竭忠，而徑路闇昧，遂以壅塞。
</p><p><span>【顏黴黧以沮敗兮，】</span>黧，黑也。沮，壞也。
</p><p><span>【精越裂而衰耄。】</span>越，去也。裂，分也。耄，老也。言己欲進不得，中心憂愁，顏色黧黑，面目壞敗，精神越去，氣力衰老也。
</p><p><span>【裳襜襜而含風兮，】</span>襜襜，搖貌。
</p><p><span>【衣納納而掩露。】</span>納納，濡濕貌也。上曰衣，下曰裳。言己放行山野，下裳襜襜而含疾風，上衣濡濕而掩霜露，單行獨處，身苦寒也。
</p><p><span>【赴江湘之湍流兮，順波湊而下降。】</span>湊，聚也。言己乘船赴江、湘之疾流，順聚波而下行，身危殆也。
</p><p><span>【徐徘徊於山阿兮，】</span>阿，曲隅也。
</p><p><span>【飄風來之洶洶。】</span>洶洶，讙聲也。言己至於山之隈曲，且徐徘徊，冀想君命，飄風卒至，復聞讒佞洶洶，欲來害己也。
</p><p><span>【馳余車兮玄石，】</span>玄石，山名。
</p><p><span>【步余馬兮洞庭。】</span>洞庭，水名。
</p><p><span>【平明發兮蒼梧，夕投宿兮石城。】</span>石城，山名也。言己動履大水，宿止名山，用誌清潔且堅固也。
</p><p><span>【芙蓉蓋而菱華車兮，紫貝闕而玉堂。】</span>紫貝，水蟲名。《援神契》曰：江水出大貝也。
</p><p><span>【薜荔飾而陸離薦兮，】</span>陸離，美玉也。薦，臥席也。
</p><p><span>【魚鱗衣而白裳。】</span>魚鱗衣，雜五采為衣，如鱗文也。言所居清潔，被服芬芳，德體如玉，文采耀明也。
</p><p><span>【登逢龍而下隕兮，】</span>逢龍，山名。
</p><p><span>【違故都之漫漫。】</span>言己登逢龍之山，而遂下顧，去楚國之遼遠也。
</p><p><span>【思南郢之舊俗兮，腸一夕而九運。】</span>言己思念郢都邑裏故俗，腸中愁悴，一夕九轉，欲還歸也。
</p><p><span>【揚流波之潢潢兮，】</span>潢潢，大貌。
</p><p><span>【體溶溶而東回。】</span>溶溶，波貌也。言己隨流而行，水盛廣大，波高溶溶，將東入於海也。
</p><p><span>【心怊悵以永思兮，意晻晻而日頹。】</span>言己將至於海，心中怊恨而長思，意晻晻而稍下，恐不復還也。
</p><p><span>【白露紛以塗塗兮，秋風瀏以蕭蕭。】</span>塗塗，厚貌。瀏，風疾貌也。言四時欲盡，白露已降，秋風急疾，年歲且老，愁憂思也。
</p><p><span>【身永流而不還兮，魂長逝而常愁。】</span>言己身隨水長流，不復旋反，則魂魄遂去，常愁念楚國也。
</p><p><span>【歎曰：譬彼流水，紛揚磕兮，波逢洶湧，濆滂沛兮，】</span>水性清潔平正，順而不爭，故以喻屈原也。言水逢風紛亂，揚波滂沛，失其本性，以言屈原誌行清白，遭逢貪佞，被過放逐，亦失其本誌也。
</p><p><span>【揄揚滌蕩，漂流隕往，觸石兮。】</span>崟，銳也。言風揄揚，水流隕往，觸銳利之石，使之危殆。以言讒人亦揚己過，使得罪罰也。
</p><p><span>【龍邛脟圈，繚戾宛轉，阻相薄兮，】</span>言水得風則龍邛繚戾，與險阻相薄，不得順其流性也。以言忠臣逢讒人，亦匡攘惶遽而竄伏也。
</p><p><span>【遭紛逢凶，蹇離尤兮，】</span>言己遭逢紛濁之世而遇百凶，以蹇蹇之故，遂以得過也。
</p><p><span>【垂文揚采，遺將來兮。】</span>言己雖不得施行道德，將垂典雅之文，揚美藻之采，以遺將來賢君，使知己誌也。
</p>
<h3><span id=".E9.9B.A2.E4.B8.96"></span><span id="離世">離世</span></h3>
<p><span>【靈懷其不吾知兮，靈懷其不吾聞。】</span>言懷王闇惑，不知我之忠誠，不聞我之清白，反用讒言而放逐己也。
</p><p><span>【就靈懷之皇祖兮，靈懷之鬼神。】</span>言己所言忠正而不見信，願就懷王先祖告語其冤，使照己心也。鬼神明察，故欲之以自證明也。
</p><p><span>【靈懷曾不吾與兮，即聽夫人之諛辭。】</span>言懷王之心，曾不與我合，又聽用讒諛之言，以過怒己也。
</p><p><span>【餘辭上參於天墜兮，旁引之於四時。】</span>言己所言上參之於天，下合之於地，旁引四時之神，以為符驗也。
</p><p><span>【指日月使延照兮，】</span>延，長也。照，知也。
</p><p><span>【撫招搖以質正。】</span>招搖，北斗杓星也。鬥主建天時。言己上指語日月，使長視己之志，撫北斗之杓柄，使質正我之志，動告神明以自徵驗也。
</p><p><span>【立師曠俾端詞兮，】</span>師曠，聖人也。字子壄，生無目，而善聽，當晉平公時。端，正也。
</p><p><span>【命咎繇使並聽。】</span>言己之言，信而有徵，誠可據行，願立師曠使正其詞，令咎繇並而聽之，二聖聰明，長於人情，知真偽之心也。
</p><p><span>【兆出名曰正則兮，卦發字曰靈均。】</span>言己生有形兆，伯庸名我為正則以法天，筮而卜之，卦得坤，字我曰靈均以法地也。
</p><p><span>【餘幼既有此鴻節兮，長愈固而彌純。】</span>言己幼少有大節度，以應天地，長大修行而彌純固也。
</p><p><span>【不從俗而詖行兮，】</span>詖，猶傾也。
</p><p><span>【直躬指而信誌。】</span>言己執履忠信，不能隨從俗人，傾易其行，直身而言，以信己之志終不回移也。
</p><p><span>【不枉繩以追曲兮，屈情素以從事。】</span>言己心正直，不能枉性以追曲俗，屈我素誌以從眾人而承事之也。
</p><p><span>【端餘行其如玉兮，述皇輿之踵跡。】</span>言思正我行，令之如玉，不匿瑕惡，以承述先王正治之法，繼續其業而大之也。
</p><p><span>【群阿容以晦光兮，】</span>晦，冥也。光，明也。
</p><p><span>【皇輿覆以幽辟。】</span>幽辟，闇昧也。言群臣皆行枉曲，以蔽君之聰明，使楚國闇昧，將危覆也。
</p><p><span>【輿中塗以回畔兮，駟馬驚而橫奔。】</span>馬以喻賢臣也。言君為無道，國人中道倍畔而去之，賢臣驚怖奔亡，爭欲遠也。
</p><p><span>【執組者不能制兮，】</span>執組，猶織組也。織組者，動之於此，而成文於彼。善禦者亦動之於手，而盡馬力也。《詩》云：執轡如組。
</p><p><span>【必折軛而摧轅。】</span>言駟馬驚奔，雖有執轡之禦，猶不能制，必摧車軛而折其轅也。以言賢臣奔亡，使國荒亂而傾危也。
</p><p><span>【斷鑣銜以馳騖兮，】</span>鑣，勒也。銜，飾口鐵也。
</p><p><span>【暮去次而敢止。】</span>暮，夜也。次，舍也。止，製也。言車敗馬奔，鑣銜斷絕，猶自馳騖，至於暮夜乃舍，無有制止之者也。以言人臣一去君，亦不復得拘留也。
</p><p><span>【路蕩蕩其無人兮，】</span>蕩蕩，平易貌也。《尚書》曰：王道蕩蕩。
</p><p><span>【遂不禦乎千里。】</span>禦，禁也。言君國之道路蕩蕩，空無賢人，以不待遇之故，遂行千里遠之他方也。
</p><p><span>【身衡陷而下沈兮，】</span>衡，橫也。
</p><p><span>【不可獲而復登。】</span>言己遠去千里，身必橫陷沈沒，長不可復得登引而用之也。
</p><p><span>【不顧身之卑賤兮，惜皇輿之不興。】</span>言己遠行千里，不敢顧念身之貧賤，欲慕高位也。惜君國失賢，道德不盛也。
</p><p><span>【出國門而端指兮，冀壹寤而錫還。】</span>言己放出國門，正心直指，執履誠信，幸君覺寤，賜己以還命也。
</p><p><span>【哀仆夫之坎毒兮，】</span>坎，恨也。毒，恚也。
</p><p><span>【屢離憂而逢患。】</span>屢，數也。言己不自念惜身之放逐，誠哀仆禦之夫，坎然恚恨，以數逢憂患，無已時也。
</p><p><span>【九年之中不吾反兮，思彭咸之水遊。】</span>言己放出九年，君不肯反我，中心愁思，欲自沈於水，與彭咸俱遊戲也。
</p><p><span>【惜師延之浮渚兮，】</span>師延，殷紂之臣也。為紂作新聲北裏之樂。紂失天下，師延抱其樂器，自投濮水而死也。
</p><p><span>【赴汨羅之長流。】</span>言己復貪慕師延自投於水，身浮渚涯，冀免於刑誅，故遂赴汨水長流而去也。
</p><p><span>【遵江曲之逶移兮，】</span>逶移，長貌。
</p><p><span>【觸石碕而衡遊。】</span>言己願循江水逶移而行，反觸石碕而復橫流，所為無可也。
</p><p><span>【波澧澧而揚澆兮，】</span>澧澧，波聲也。回波為澆也。
</p><p><span>【順長瀨之濁流。】</span>言己橫流而行，水波澧澧，回而揚澆，邪引己船，則順長瀨之流，以避其難也。
</p><p><span>【淩黃沱而下低兮，】</span>黃沱，江別名也。江別為沱也。
</p><p><span>【思還流而復反。】</span>言己淩乘黃沱，低船而下，將入於海，心思還水之流，冀幸復旋反也。
</p><p><span>【玄輿馳而並集兮，】</span>玄者，水也。
</p><p><span>【身容與而日遠。】</span>言己以水為車，與船並馳而流，故身容與，日以遠也。
</p><p><span>【棹舟杭以橫濿兮，】</span>濿，渡也，由帶以上為濿。
</p><p><span>【濟湘流而南極。】</span>濟，亦渡也。言己乃棹船橫行，南渡湘水，極其源流也。
</p><p><span>【立江界而長吟兮，愁哀哀而累息。】</span>言己還入大江之界，遠望長吟，心中悲，歎而太息，哀不遇也。
</p><p><span>【情慌忽以忘歸兮，神浮遊以高厲。】</span>言己心愁，情誌慌忽，思歸故鄉，則精神浮遊高厲而遠行也。
</p><p><span>【心蛩蛩而懷顧兮，】</span>蛩蛩，懷憂貌。
</p><p><span>【魂眷眷而獨逝。】</span>眷眷，顧貌。《詩》云：眷眷顧懷。言己心中蛩蛩，常懷大憂，內自顧哀，則魂神眷眷，獨行無有還意也。
</p><p><span>【歎曰：餘思舊邦，心依違兮，日暮黃昏，羌幽悲兮。】</span>言我思念故國，心中依違，不能遠去，日暮黃昏，無所歸附，中心悲愁而憂思也。
</p><p><span>【去郢東遷，餘誰慕兮。讒夫黨旅，其以茲故兮。】</span>旅，眾也。言己去郢東徙，我誰思慕而遠去乎？誠以讒夫朋黨眾多之故而見放棄也。
</p><p><span>【河水淫淫，情所願兮，】</span>淫淫，流貌。
</p><p><span>【顧瞻郢路，終不反兮。】</span>言河水淫淫，流行日遠，誠我中心之所願慕也。觀視楚郢之道路，終不復還，內自哀傷也。
</p>
<h3><span id=".E6.80.A8.E6.80.9D"></span><span id="怨思">怨思</span></h3>
<p><span>【惟鬱鬱之憂毒兮，誌坎壈而不違。】</span>坎壈，不遇貌也。言己放逐，心中鬱鬱，憂而愁毒，雖坎壈不遇，誌不離於忠信也。
</p><p><span>【身憔悴而考旦兮，】</span>憔悴，憂貌也。考，猶終也。旦，明也。
</p><p><span>【日黃昏而長悲。】</span>言己心憂憔悴，從夜終明，不能寢寐。日入黃昏，復涕泣而長悲也。
</p><p><span>【閔空宇之孤子兮，】</span>宇，居也。無父曰孤。
</p><p><span>【哀枯楊之冤雛。】</span>冤，煩冤也。生哺曰鷇，生啄曰雛。言己既放傷念，坐於空室之中，孤孑煢煢，東西無所依歸，又悲哀飛鳥生雛，其身煩冤而不得出，在於枯楊之樹，居危殆也。言己有孤子之憂，冤雛之危也。
</p><p><span>【孤雌吟於高墉兮，】</span>墉，牆也。《易》曰：射隼於高墉之上。言冤雛之生，早失其雄，其母孤居，吟於高牆之上，將復遇害也。言己亦失其所居，在於林澤，居非其處，恐顛仆也。
</p><p><span>【鳴鳩棲於桑榆。】</span>言鳩鳥輕佻巧利，乃棲於桑榆，居茂木之上，鼓翼而鳴，得其所也。以言讒佞弄口妄說，以居尊位，得其志也。
</p><p><span>【玄蝯失於潛林兮，獨偏棄而遠放。】</span>言玄蝯材力捷敏，失於高深之林，則獨偏遇放棄，忘其能也。以言賢人棄在山澤，亦失其志也。
</p><p><span>【征夫勞於周行兮，】</span>行，道也。《詩》云：苕苕公子，行彼周道。
</p><p><span>【處婦憤而長望。】</span>言征行之夫，罷勞周道，行役過時而不得歸，則處婦憤懣，長望而思之也。以言己放在山澤之中，曾無思之也。
</p><p><span>【申誠信而罔違兮，情素潔於紐帛。】</span>申，重也。罔，無也。紐，結束也。《易》曰：束帛戔戔。言己放棄，雖無有思之者，然猶重行誠信，無有違離，情誌潔淨，有如束帛也。
</p><p><span>【光明齊於日月兮，文采燿於玉石。】</span>
</p><p><span>下暫缺，嗣後再補錄。</span>
</p>
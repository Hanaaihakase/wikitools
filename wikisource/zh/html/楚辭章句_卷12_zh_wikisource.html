<h2><span id=".E6.8B.9B.E9.9A.B1.E5.A3.AB"></span><span id="招隱士">招隱士</span></h2>
<p>《招隱士》者，淮南小山之所作也。昔淮南王安，博雅好古，招懷天下俊偉之士。自八公之徒，咸慕其德，而歸其仁，各竭才智，著作篇章，分造辭賦，以類相從，故或稱小山，或稱大山。其義猶《詩》有《小雅》、《大雅》也。小山之徒，閔傷屈原，又怪其文昇天乘雲，伇使百神，似若仙者，雖身沈沒，名德顯聞，與隱處山澤無異，故作《招隱士》之賦，以章其志也。
</p><p><span>【桂樹叢生兮山之幽，】</span>桂樹芬香，以興屈原之忠貞也。遠去朝廷，而隱藏也。
</p><p><span>【偃蹇連蜷兮枝相繚，】</span>容貌美好，惪茂盛也。仁義交錯，條理成也。以言才德高明，宜輔賢君為貞幹也。
</p><p><span>【山氣巃嵸兮石嵯峨，】</span>岑嵾嵯，雲滃鬱也。
</p><p>嵯峨，截嶭，峻蔽日也。
</p><p><span>【谿穀嶄岩兮】</span>崎嶇閜寪，嶮阻𠏅也。
</p><p><span>【水曾波。】</span>湧躍澧沛，流迅疾也。
</p><p><span>【猨狖群嘯兮】</span>禽獸所居，至樂佚也。
</p><p><span>【虎豹嗥。】</span>猛獸爭食，欲相<dfn class="unicode-pua" style="border: 1px solid orange; background: yellow; font-style: normal; cursor: help;" title="此处原字符使用了Unicode私有区编码而无法识别，请协助查实修正。原字符为：，请注意在不同系统中的显示可能完全不同。"></dfn>齧也。以言山谷之中，幽深險阻，非君子之所處，猿狖虎豹，非賢者之偶，使屈原急來也。
</p><p><span>【攀援桂枝兮聊淹留。】</span>登山引木，遠望愁也。周旋中野，立踟躕也。
</p><p><span>【王孫遊兮不歸！】</span>隱士避世，在山隅也。違偝舊土，棄室家也。
</p><p><span>【春草生兮萋萋。】</span>萬物蠢動，抽萌芽也。垂條吐葉，紛華榮也。
</p><p><span>【歲暮兮不自聊，】</span>年齒已老，壽命衰也。中心煩亂，常含憂也。
</p><p><span>【蟪蛄鳴兮啾啾。】</span>蜩蟬得夏，喜呼號也。秋節將至，悲嘹噍也。以言物盛則衰，樂極則哀，不宜久隱，失盛時也。
</p><p><span>【坱兮軋，】</span>霧氣昧也。
</p><p><span>【山曲弗，】</span>盤詰屈也。
</p><p><span>【心淹留兮】</span>誌望絕也。
</p><p><span>【恫慌忽。】</span>亡妃匹也。
</p><p><span>【罔兮沕，】</span>精氣失也。
</p><p><span>【憭兮栗，】</span>心剝切也。
</p><p><span>【虎豹穴，】</span>翏穿穴也。
</p><p><span>【叢薄深林兮】</span>攢剌棘也。
</p><p><span>【人上慄。】</span>恐變色也。
</p><p><span>【嶔岑碕礒兮，】</span>山阜陬嵎。
</p><p><span>【碅磳磈硊，】</span>崔嵬產彥。
</p><p><span>【樹輪相糾兮】</span>交錯扶疏。
</p><p><span>【林木茷骫。】</span>枝條盤紆。
</p><p><span>【青莎雜樹兮】</span>草木雜居。
</p><p><span>【薠草靃靡，】</span>隨風披敷。
</p><p><span>【白鹿麏麚兮】</span>眾獸並遊。
</p><p><span>【或騰或倚。】</span>走住異趨。
</p><p><span>【狀崯々兮峨峨，】</span>頭角甚殊。
</p><p><span>【淒淒兮漇々。】</span>衣毛若濡也。
</p><p><span>【獼猴兮熊羆，】</span>百獸俱也。
</p><p><span>【慕類兮以悲。】</span>哀己不遇也。從此以上，皆陳山林傾危，草木茂盛，麋鹿所居，虎兕所聚，不宜育道德，養情性，欲使屈原還歸郢也。
</p><p><span>【攀援桂枝兮聊淹留，】</span>配讬香木，誓同志也。踟躕低佪，待明時也。
</p><p><span>【虎豹鬥兮熊羆咆，】</span>殘賊之獸，忿爭怒也。貪殺之獸，跳梁吼也。
</p><p><span>【禽獸駭兮亡其曹。】</span>雉兔之群，驚奔走也。違離黨輩，失群偶也。
</p><p><span>【王孫兮歸來！】</span>旋反舊邑，入故宇也。
</p><p><span>【山中兮不可以久留。】</span>誠多患害，難隱處也。
</p><p><span>下暫缺，嗣後再補錄。</span>
</p>
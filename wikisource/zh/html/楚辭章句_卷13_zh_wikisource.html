<h2><span id=".E4.B8.83.E8.AB.AB"></span><span id="七諫">七諫</span></h2>
<p>《七諫》者，東方朔之所作也。諫者，正也，謂陳法度以諫正君也。古者，人臣三諫不從，退而待放。屈原與楚同姓，無相去之義，故加為《七諫》，殷勤之意，忠厚之節也。或曰：《七諫》者，法天子有爭臣七人也。東方朔追憫屈原，故作此辭，以述其志，所以昭忠信，矯曲朝也。
</p>
<h3><span id=".E5.88.9D.E6.94.BE"></span><span id="初放">初放</span></h3>
<p><span>【平生於國兮，】</span>平，屈原名也。
</p><p><span>【長於原壄。】</span>高平曰原，外曰野。言屈原少生於楚國，與君同朝，長太見遠，棄於山野，傷有始而無終也。
</p><p><span>【言語訥譅難兮，】</span>出口為言，相答曰語。訥者，鈍也。譅者，難也。
</p><p><span>【又無彊輔。】</span>言己質性忠信，不能巧利辭言，言語訥鈍，復無彊友黨輔，以保達己誌也。
</p><p><span>【淺智褊能兮，】</span>褊，狹也。
</p><p><span>【聞見又寡。】</span>寡，少也。屈原多才有智，博聞遠見，而言淺狹者，是其謙也。
</p><p><span>【數言便事兮，見怨門下。】</span>門下，喻親近之人也。言己數進忠言，陳便宜之事以助治，而見怨恨於左右，欲害己也。
</p><p><span>【王不察其長利兮，卒見棄乎原壄。】</span>言懷王不察己忠謀可以安國利民，反信讒言，終棄我於原野而不還也。
</p><p><span>【伏念思過兮，無可改者。】</span>言己伏自思念，行無過失可改易也。
</p><p><span>【群眾成朋兮，上浸以惑。】</span>上，謂君也。浸，稍也。言佞人相與群聚，朋黨成眾，君稍以惑亂而不自知也。
</p><p><span>【巧佞在前兮，賢者滅息。】</span>滅，消也。言佞臣巧好其言，順意承旨，旦夕在於君前，而使忠賢之士心懷恐懼，吞聲小語，消滅謇謇之氣，以避禍患也。
</p><p><span>【堯舜聖已沒兮，孰為忠直？】</span>言堯舜聖明，今已沒矣，誰為盡忠直也。
</p><p><span>【高山崔巍兮，】</span>崔巍，高貌。
</p><p><span>【水流湯湯。】</span>湯湯，流貌。言己仰視高山，其形崔巍，而不知頹，俯視水流，湯焉流行，而不知竭。自傷不如山川之性，身將顛沛也。
</p><p><span>【死日將至兮，與麋鹿同坈。】</span>陂池曰坈。言己年歲衰老，死日將至，不得處國朝，輔政治，而與麋鹿同坈，鳥獸為伍，將墜陷坈穽，不復久也。
</p><p><span>【塊兮鞠，】</span>塊，獨處貌。匍匐為鞠。
</p><p><span>【當道宿。】</span>夜止曰宿。言己孤獨無耦，塊然獨處，鞠然匍匐，當道而躓臥，無所棲宿也。
</p><p><span>【舉世皆然兮，餘將誰告？】</span>舉，與也。言舉當世之人皆行佞偽，當何所告我忠信之情也？
</p><p><span>【斥逐鴻鵠兮，】</span>鴻鵠，大鳥。
</p><p><span>【近習鴟梟。】</span>鴟梟，惡鳥。
</p><p><span>【斬伐橘柚兮，】</span>橘柚，美木。
</p><p><span>【列樹苦桃。】</span>苦桃，惡木。言君親近貪賊奸惡之人，而遠仁賢之士也。
</p><p><span>【便娟之修竹兮，寄生乎江潭。】</span>便娟，好貌。屈原以竹自喻。言有便娟長好之竹，生於江水之潭，被蒙潤澤而茂盛，自恨放流而獨不蒙君之惠也。
</p><p><span>【上葳蕤而防露兮，】</span>葳蕤，盛貌。防，蔽也。
</p><p><span>【下冷冷而來風。】</span>冷冷，清涼貌。言竹被潤澤，上則葳蕤而防蔽霧露，言能有所覆也。下則冷冷清涼可休庇也。以言己德上能覆蓋於君，下能庇蔭於民。
</p><p><span>【孰知其不合兮，若竹柏之異心。】</span>竹心空，屈原自喻誌通達也。柏心實，以喻君闇塞也，言己性達道德，而君閉塞，其志不合，若竹柏之異心也。
</p><p><span>【往者不可及兮，】</span>謂聖明之王堯、舜、禹、湯、文、武也。
</p><p><span>【來者不可待。】</span>欲須賢君，年齒已老，命不可待也。
</p><p><span>【悠悠蒼天兮，莫我振理。】</span>悠悠，憂貌。振，救也。言己憂愁思想，則呼蒼天。言己懷忠正，而君不知，群下無有救理我之侵冤者。
</p><p><span>【竊怨君之不寤兮，吾獨死而後已。】</span>言己私怨懷王用心闇惑，終不覺寤，令我獨抱忠信，死於山野之中而已。
</p>
<h3><span id=".E6.B2.89.E6.B1.9F"></span><span id="沉江">沉江</span></h3>
<p><span>【惟往古之得失兮，】</span>言己思念古者，人君得道則安，失道則危，禹湯以王，桀紂以亡。
</p><p><span>【覽私微之所傷。】</span>傷，害也。言己又觀人君私愛佞讒，受其微言，傷害賢臣者，國以危殆也。楚之無極、吳之宰噽是也。
</p><p><span>【堯舜聖而慈仁兮，後世稱而弗忘。】</span>言堯舜所以有聖明之德者，以任賢能，慈愛百姓，故民至今稱之也。
</p><p><span>【齊桓失於專任兮，夷吾忠而名彰。】</span>夷吾，管仲名也。管仲將死，戒桓公曰：豎刁自割，易牙烹子，此二臣者不愛其身，不慈其子，不可任也。桓公不從，使專國政。桓公卒，二子各欲立其所傳公子。諸公子並爭，國亂無主，而桓公屍不棺，積六十日，蟲流出戶。故曰失於專任，夷吾忠而名著也。
</p><p><span>【晉獻惑於麗姬兮，申生孝而被殃。】</span>已解於《九章》篇中。
</p><p><span>【偃王行其仁義兮，荊文寤而徐亡。】</span>荊，楚也。徐，偃王國名也。周宣王之舅申伯所封也。《詩》曰：申伯番番，既入於徐。周衰，其後僭號稱王也。偃，諡也。言徐偃王修行仁義，諸侯朝之三十餘國，而無武備。楚文王見諸侯朝徐者眾，心中覺悟，恐為所並，因興兵擊之而滅徐也。故《司馬法》曰：國雖強大，忘戰必危。蓋謂此也。
</p><p><span>【紂暴虐以失位兮，周得佐乎呂望。】</span>卒怒曰暴。賊害曰虐。言殷紂暴虐以失其位，周得呂望而有天下也。
</p><p><span>【修往古以行恩兮，封比干之丘壟。】</span>小曰丘，大曰壟。言武王修先古之法，敬愛賢能，克紂，封比干之墓以彰其德，宣示四方也。
</p><p><span>【賢俊慕而自附兮，日浸淫而合同。】</span>才敵千人為俊。浸淫，多貌也。言天下賢能英俊，慕周之德，日來親附，浸淫盛多，四海並合，皆同志也。
</p><p><span>【明法令而修理兮，蘭芷幽而有芳。】</span>言周家選賢任士，官得其人，法令修理，故幽隱之士皆有嘉名也。
</p><p><span>【苦眾人之妒予兮，】</span>言己患苦楚國眾人妒我忠直，欲害己也。
</p><p><span>【箕子寤而佯狂。】</span>箕子，紂之庶兄，見比干諫而被誅，則被髮佯狂以脫其難也。
</p><p><span>【不顧地以貪名兮，心怫鬱而內傷。】</span>言己欲效箕子佯狂而去，不顧楚國之地，貪忠直之名，念君闇昧，心為傷痛而怫鬱也。
</p><p><span>【聯蕙芷以為佩兮，過鮑肆而失香。】</span>言仁人聯結蕙芷，服之於身，過鮑魚之肆，則失其性而不芬香也。以言己積絫忠信，為讒人所毀，失其忠名也。
</p><p><span>【正臣端其操行兮，反離謗而見攘。】</span>謗，訕也。攘，排也。言正直之臣，端其心志，欲以輔君，反為讒人所謗訕，身見排逐而遠放也。
</p><p><span>【世俗更而變化兮，伯夷餓於首陽。】</span>言當世俗人皆改其清潔，化為貪邪，當若伯夷餓於首陽，而身垂功名也。
</p><p><span>【獨廉潔而不容兮，叔齊久而逾明。】</span>叔齊，伯夷弟也。言己獨行廉潔，不容於世，雖饑餓而死，幸若叔齊久而有榮名也。
</p><p><span>【浮雲陳而蔽晦兮，使日月乎無光。】</span>言讒佞陳列在側，則使君不聰明也。
</p><p><span>【忠臣貞而欲諫兮，讒諛毀而在帝。】</span>言忠臣正其心欲諫其君，讒毀在旁，而不敢言也。
</p><p><span>【秋草榮其將實兮，微霜下而夜降。】</span>微霜殺物，以喻讒諛。言秋時百草將實，微霜夜下而殺之，使不得成熟也。以言讒人晨夜毀己，亦將害己身，使其忠名不得成也。
</p><p><span>【商風肅而害生兮，】</span>商風，西風。肅，急貌。
</p><p><span>【百草育而不長。】</span>言秋氣起，則西風急疾而害生物，使百華不得盛長，以言君令急促，剗傷百姓，使不得保其性命也。
</p><p><span>【眾並諧以妒賢兮，】</span>諧，同也。
</p><p><span>【孤聖特而易傷。】</span>言眾佞相與並同以妒賢者，雖有聖明之智，孤特無助，易傷害也。
</p><p><span>【懷計謀而不見用兮，岩穴處而隱藏。】</span>士曰隱，寶曰藏。言己懷忠信之計，不得列見，獨處岩穴之中，隱藏而已。
</p><p><span>【成功隳而不卒兮，】</span>隳，壞也。
</p><p><span>【子胥死而不葬。】</span>言子胥為吳伐楚破郢，謀行功成，後用讒言，賜劍棄死，故言死而不葬也。
</p><p><span>【世從俗而變化兮，隨風靡而成行。】</span>言當世之人，見子胥被害，則變心從俗，以承上意，若風靡草，群聚成行而羅列。
</p><p><span>【信直退而毀敗兮，虛偽進而得當。】</span>言信直之臣，被蒙譖毀，而身敗棄。虛偽之人，進用在位，而當顯職也。
</p><p><span>【追悔過之無及兮，豈盡忠而有功。】</span>言君進用虛偽之臣，則國傾危，追而自悔，亦無所及也。己欲盡忠直之節，終不能成其功也。
</p><p><span>【廢制度而不用兮，務行私而去公。】</span>言在位之臣，廢先王之制度，務從私邪，背去公正，爭欲求利也。
</p><p><span>【終不變而死節兮，惜年齒之未央。】</span>言己執守清白而死忠直，終不變節，惜年齒尚少，壽命未盡，而將夭逝也。
</p><p><span>【將方舟而下流兮，冀幸君之發蒙。】</span>大夫方舟，士特舟。蒙，僮蒙也。言我將方舟隨江而浮，冀幸懷王開其蒙惑之心而還己也。
</p><p><span>【痛忠言之逆耳兮，恨申子之沈江。】</span>申子，伍子胥也。吳封之於申，故號為申子也。哀痛忠直之言忤逆君耳，使之恚怒，若申胥諫，吳王殺而沈之江流也。
</p><p><span>【願悉心之所聞兮，遭值君之不聰。】</span>悉，盡也。聽遠曰聰。言己欲盡忠竭其所聞，陳列政事，遭值懷王闇不聰明，而不見納也。
</p><p><span>【不開寤而難道兮，不別橫之與縱。】</span>緯曰橫，經曰縱。言君心常惑而不可開寤，語以政道，尚不別繒布經緯橫縱，不能知賢愚亦明矣。
</p><p><span>【聽奸臣之浮說兮，絕國家之久長。】</span>言君好聽邪說之臣，虛言浮說，以自誤亂，將絕國家累世久長之祿也。
</p><p><span>【滅規榘而不用兮，背繩墨之正方。】</span>言君為政，滅先聖之法度而不施用，背棄忠直之臣，以自傾危。
</p><p><span>【離憂患而乃寤兮，若縱火於秋蓬。】</span>蓬，蒿也。秋時枯槁，言君信任佞諛，不慮艱難，卒遭憂患，然後乃覺，若放火於秋蒿，不可救製也。
</p><p><span>【業失之而不救兮，尚何論乎禍凶？】</span>言君施行業以失道，身將危殆，尚復論國之禍凶，豈不晚哉？
</p><p><span>【彼離畔而朋黨兮，獨行之士其何望？】</span>言彼讒佞相與朋黨，並食重祿，獨行忠直之士當復何望？宜窮困也。
</p><p><span>【日漸染而不自知兮，】</span>稍積為漸，汙變為染。
</p><p><span>【秋毫微哉而變容。】</span>銳毛為毫，夏落秋生。言君用讒邪，日以漸染，隨之變化，而不自知，若秋毫更生，其容微眇，而日長大也。
</p><p><span>【眾輕積而折軸兮，原咎雜而累重。】</span>咎，過也。言車載眾輕之物，以折其軸而不可乘，其過咎由重絫雜載眾多之故也。以言國君聽用群小之言，則壞敗法度而自傾危也。
</p><p><span>【赴湘沅之流澌兮，恐逐波而復東。】</span>言己心清潔，不能久居濁世，故赴湘沅之水，與流澌俱浮，恐遂乘波而東入大海也。
</p><p><span>【懷沙礫而自沈兮，不忍見君之蔽壅。】</span>礫，小石也。言己所以懷沙負石，甘樂死亡，自沈於水者，不忍久見懷王壅蔽於讒佞也。
</p>
<h3><span id=".E6.80.A8.E4.B8.96"></span><span id="怨世">怨世</span></h3>
<p><span>【世沉淖而難論兮，】</span>沈，沒也。淖，溺也。
</p><p><span>【俗今峨而參嵯。】</span>岒峨、參嵯，不齊貌。言時世之人沈沒財利，用心淖溺，不論是非，不別忠佞，風俗毀譽，高下參嵯，賢愚合同，上不任賢，化使然也。
</p><p><span>【清泠泠而殲滅兮，】</span>清泠泠，以喻潔白。殲，盡也。滅，消也。
</p><p><span>【溷湛湛而日多。】</span>溷湛湛，喻貪濁也。言泠泠清潔之士，盡棄銷滅，不見論用；貪濁之人，進在顯位，日以盛多。
</p><p><span>【梟鴞既以成群兮，玄鶴弭翼而屏移。】</span>言貪狼之人，並進成群，廉潔之士，斂節而退也。
</p><p><span>【蓬艾親入禦於床笫兮，】</span>笫，床簀也，以喻親密。
</p><p><span>【馬蘭踸踔而日加。】</span>馬蘭，惡草也。踸踔，暴長貌也。加，盛也。言蓬蒿蕭艾入禦房中，則馬蘭之草踸踔暴長而茂盛也。以言佞諂見親近，則邪偽之徒踴躍而欣喜也。
</p><p><span>【棄捐藥芷與杜衡兮，餘柰世之不知芳何。】</span>言棄捐芳草忠正之士，當柰世人不知賢何。
</p><p><span>【何周道之平易兮，然蕪穢而險戲。】</span>險戲，猶言傾危也。言周家建立德化，其道平直公方，所覆無失，而言蕪穢傾危者，心惑意異也。以平直為傾危，則以忠正為邪枉也。《詩》曰：周道如砥，其直如矢。
</p><p><span>【高陽無故而委塵兮，】</span>高陽，帝顓頊也。委塵，坋塵也。言帝顓頊聖明克讓，然無故被塵翳，言與帝共工爭天下也。《淮南子》曰：顓頊與共工爭為帝。
</p><p><span>【唐虞點灼而毀議。】</span>點，汙也。灼，灸也。猶身有病，人點灸之。言堯、舜至聖，道德擴被，尚點灸謗毀，言有不慈之過，卑父之累也。
</p><p><span>【誰使正其真是兮，】</span>言佞人妄論，以善為惡，乃非訕聖王，當誰使正其真偽乎？己以忠被罪，固其宜也。
</p><p><span>【雖有八師而不可為。】</span>八師，謂禹、稷、卨、皋陶、伯夷、倕、益、夔也。言堯、舜有聖賢之臣八人，以為師傅，不能除去虛偽之謗乎？疾讒之辭也。
</p><p><span>【皇天保其高兮，后土持其久。】</span>言皇天保其高明之姿，不可逾越也，后土持其久長，不可掘發也。賢人守其志分，亦不可傾奪也。
</p><p><span>【服清白以逍遙兮，偏與乎玄英異色。】</span>玄英，純黑也，以喻貪濁。言己被服芬香，履修清白，偏與貪濁者異行，不可同趣也。
</p><p><span>【西施是々而不得見兮，】</span>西施，美女也。是々，好貌也，《詩》曰：「好人是々」也。
</p><p><span>【嫫母勃屑而日侍。】</span>嫫母，醜女也。勃屑，猶媻姍，膝行貌。言西施是々，儀容姣好，屏不得見；嫫母醜惡，反得媻姍而侍左右也。以言親近小人，斥逐君子也。
</p><p><span>【桂蠹不知所淹留兮，】</span>桂蠹，以喻食祿之臣也。言桂蠹食芬香，居高顯，不知留止，妄欲移徙，則失甘美之木，亡其處也。以言眾臣食君之祿，不建忠信，妄行佞諂，亦將失其位，喪其所也。
</p><p><span>【蓼蟲不知徙乎葵菜。】</span>言蓼蟲處辛烈，食苦惡，不能知徙於葵菜，食甘美，終以困苦而臒瘦也。以喻己修潔白，不能變誌易行，以求祿位，亦將終身貧賤而困窮也。
</p><p><span>【處湣湣之濁世兮，今安所達乎吾誌。】</span>言己居濁溷之世，無有達我清白之志也。
</p><p><span>【意有所載而遠逝兮，固非眾人之所識。】</span>識，知也。言己心載忠正之志，欲遠去以求賢人君子，固非眾人所能知也。
</p><p><span>【驥躊躇於弊輂兮，】</span>躊躇，不行貌。
</p><p><span>【遇孫陽而得代。】</span>孫陽，伯樂姓名也。言眾人不識騏驥，以駕敗車，則不肯進，遇伯樂知其才力，以車代之，則至千里，流名德也。以言俗人不識己誌，亦將遇明君，建道流化，垂功業也。
</p><p><span>【呂望窮困而不聊生兮，遭周文而舒誌。甯戚飯牛而商歌兮，桓公聞而弗置。】</span>皆解於《離騷經》。
</p><p><span>【路室女之方桑兮，孔子過之以自侍。】</span>路室，客舍也。言孔子出遊，過於客舍，其女方采桑，一心不視，喜其貞信，故以自侍。
</p><p><span>【吾獨乖刺而無當兮，】</span>乖，差也。刺，邪也。
</p><p><span>【心悼怵而耄思。】</span>耄，亂也。九十曰耄。言古賢俊皆有遭遇，我獨乖差，與時邪剌，故心中自傷怵惕，而思誌為耄亂。
</p><p><span>【思比干之恲々兮，】</span>恲々，忠直之貌。
</p><p><span>【哀子胥之慎事。】</span>
</p><p><span>下暫缺，嗣後再補錄。</span>
</p>
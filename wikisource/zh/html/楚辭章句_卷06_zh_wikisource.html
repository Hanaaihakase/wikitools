<h2><span id=".E5.8D.9C.E5.B1.85"></span><span id="卜居">卜居</span></h2>
<p>《卜居》者，屈原之所作也。屈原體忠貞之性，而見嫉妒，念讒佞之臣，承順君非，而蒙富貴，己執忠正而身放棄，心迷意惑，不知所為。乃往至太卜之家，稽問神明，決之著龜，卜己居世何所宜行，冀問異策，以定嫌疑。故曰《卜居》也。
</p><p><span>【屈原既放，三年】</span>遠出郢都，處山林也。
</p><p><span>【不得復見。】</span>道路僻遠，所在險也。
</p><p><span>【竭知盡忠，】</span>建立策謀，披心胸也。
</p><p><span>【而蔽鄣於讒。】</span>遇諂佞也。
</p><p><span>【心煩慮亂，】</span>慮憤悶也。
</p><p><span>【不知所從。】</span>迷所著也。
</p><p><span>【往見太卜，】</span>稽神明也。
</p><p><span>【鄭詹尹】</span>工姓名也。
</p><p><span>【曰：餘有所疑，】</span>意遑惑也。
</p><p><span>【願因先生決之。】</span>斷吉凶也。
</p><p><span>【詹尹乃端策拂龜，】</span>整容儀也。
</p><p><span>【曰：君將何以教之？】</span>願聞其要。
</p><p><span>【屈原曰：】</span>吐詞情也。
</p><p><span>【吾寧悃悃款款，樸以忠乎？】</span>誌純一也。竭誠信也。
</p><p><span>【將送往勞來，斯無窮乎？】</span>追俗人也。不困貧也。
</p><p><span>【寧誅鋤草茅，以力耕乎？】</span>刈蒿菅也。種稼穡也。
</p><p><span>【將遊大人，以成名乎？】</span>事貴戚也。榮譽立也。
</p><p><span>【寧正言不諱，以危身乎？】</span>諫君惡也。被刑戮也。
</p><p><span>【將從俗富貴，以俞生乎？】</span>食重祿也。身安樂也。
</p><p><span>【寧超然高舉，以保真乎？】</span>讓官爵也。守玄默也。
</p><p><span>【將哫訾栗斯，喔咿儒兒，以事婦人乎？】</span>承顏色也。強笑噱也。詘蜷局也。
</p><p><span>【寧廉潔正直，以自清乎？】</span>誌如玉也。修潔白也。
</p><p><span>【將突梯滑稽，如脂如韋，以潔楹乎？】</span>轉隨俗也。柔弱曲也。順，滑澤也。
</p><p><span>【寧昂昂若千里之駒乎？】</span>誌行高也。才絕殊也。
</p><p><span>【將氾氾若水中之鳧乎，】</span>普愛眾也。群戲遊也。
</p><p><span>【與波上下，】</span>隨眾卑高。
</p><p><span>【偷以全吾軀乎？】</span>身免憂患。
</p><p><span>【寧與騏驥亢軛乎？】</span>衝天區也。
</p><p><span>【將隨駑馬之跡乎？】</span>安步徐也。
</p><p><span>【寧與黃鵠比翼乎？】</span>飛雲嵎也。
</p><p><span>【將與雞鶩爭食乎？】</span>啄糠糟也。
</p><p><span>【此孰吉孰凶？】</span>誰喜憂也。
</p><p><span>【何去何從？】</span>安所由也。
</p><p><span>【世溷濁而不清：】</span>貨賂行也。
</p><p><span>【蟬翼為重，】</span>近佞讒也。
</p><p><span>【千鈞為輕；】</span>遠忠良也。
</p><p><span>【黃鍾毀棄，】</span>賢者匿也。
</p><p><span>【瓦釜雷鳴；】</span>群言獲進。
</p><p><span>【讒人高張，】</span>居朝堂也。
</p><p><span>【賢士無名。】</span>身窮困也。
</p><p><span>【籲嗟默默兮，】</span>世莫論也。
</p><p><span>【誰知吾之廉貞！】</span>不別賢也。
</p><p><span>【詹尹乃釋策而謝，】</span>愚不能明也。
</p><p><span>【曰：「夫尺有所短，】</span>騏驥不驟中庭。
</p><p><span>【寸有所長，】</span>雞鶴知時而鳴。
</p><p><span>【物有所不足，】</span>地毀東南。
</p><p><span>【智有所不明，】</span>孔子厄於陳也。
</p><p><span>【數有所不逮，】</span>天不可計量也。
</p><p><span>【神有所不通。】</span>日不能夜光也。
</p><p><span>【用君之心，】</span>所念慮也。
</p><p><span>【行君之意，】</span>遂本操也。
</p><p><span>【龜策誠不能知事。」】</span>不能決君之志也。
</p><p><span>下暫缺，嗣後再補錄。</span>
</p>
<p><br></p>


<h1><span id=".E5.B0.8F.E9.9B.85.E4.BA.8C"></span><span id="小雅二">小雅二</span></h1>
<p>雅者、正也。正樂之歌也。其篇本有大小之殊、而先儒說、又各有正變之別。以今考之、正小雅、燕饗之樂也。正大雅、會朝之樂、受釐陳戒之辭也。故或歡欣和說、以盡群下之情、或恭敬齊莊、以發先王之德。詞氣不同、音節亦異、多周公制作時所定也。及其變也、則事未必同、而各以其聲附之。其次序時世、則有不可考者矣。
</p>
<h2><span id=".E9.B9.BF.E9.B3.B4.E4.B9.8B.E4.BB.80.E4.BA.8C.E4.B9.8B.E4.B8.80"></span><span id="鹿鳴之什二之一">鹿鳴之什二之一</span></h2>
<p>雅頌無諸國別。故以十篇爲一卷、而謂之什。猶軍法以十人爲什也。
</p>
<h3><span id=".E9.B9.BF.E9.B3.B4"></span><span id="鹿鳴">鹿鳴</span></h3>
<p><span>○呦呦<span><span>〈</span>音幽<span>〉</span></span>鹿鳴<span><span>〈</span>叶音芒<span>〉</span></span>、食野之苹<span><span>〈</span>叶音旁<span>〉</span></span>。我有嘉賓、鼓瑟吹笙<span><span>〈</span>叶師莊反<span>〉</span></span>。吹笙鼓簧<span><span>〈</span>音黃<span>〉</span></span>、承筐是將。人之好<span><span>〈</span>去聲<span>〉</span></span>我、示我周行<span><span>〈</span>叶音杭<span>〉</span></span>。</span>○興也。呦呦、聲之和也。苹、藾蕭也。青色、白莖如筋。我主人也。賓所燕之客、或本國之臣、或諸侯之使也。瑟笙、燕禮所用之樂也。簧、笙中之簧也。承、奉也。筐、所以盛幣帛者也。將、行也。奉筐而行幣帛。飮則以酬賓送酒。食則以侑賓勸飽也。周行、大道也。古者於旅也語。故欲於此聞其言也。○此燕饗賓客之詩也。蓋君臣之分、以嚴爲主、朝廷之禮、以敬爲主。然一於嚴敬、則情或不通、而無以盡其忠告之益。故先王因其飮食聚會、而制爲燕饗之禮、以通上下之情、而其樂歌又以鹿鳴起興、而言其禮意之厚如此。庶乎人之好我、而示我以大道也。記曰、私惠不歸德、君子不自留焉。蓋其所望於羣臣嘉賓者、唯在於示我以大道、則必不以私惠爲德而自留矣。嗚呼此其所以和樂而不淫也與。
</p><p><span>○呦呦鹿鳴、食野之蒿。我有嘉賓、德音孔昭<span><span>〈</span>叶側豪反<span>〉</span></span>。視民不恌<span><span>〈</span>他彫反。叶音佻<span>〉</span></span>、君子是則是傚<span><span>〈</span>叶胡高反<span>〉</span></span>。我有旨酒、嘉賓式燕以敖<span><span>〈</span>音翺<span>〉</span></span>。</span>○興也。蒿、菣也。卽青蒿也。孔、甚。昭、明也。視、與示同。恌、偸薄也。敖、游也。○言嘉賓之德音甚明、足以示民使不偸薄。而君子所當則傚、則亦不待言語之閒、而其所以示我者深矣。
</p><p><span>○呦呦鹿鳴、食野之芩<span><span>〈</span>音琴<span>〉</span></span>。我有嘉賓、鼓瑟鼓琴。鼓瑟鼓琴、和樂<span><span>〈</span>音洛<span>〉</span></span>且湛<span><span>〈</span>音耽。叶持林反<span>〉</span></span>。我有旨酒、以燕樂嘉賓之心。</span>興也。芩、草名。莖如釵股、葉如竹蔓生。湛、樂之久也。燕、安也。○言安樂其心、則非止養其體娯其外而已。蓋所以致其殷勤之厚、而欲其敎示之無已也。
</p><p>鹿鳴三章章八句。按序以此爲燕羣臣嘉賓之詩。而燕禮亦云、工歌鹿鳴·四牡·皇皇者華。卽謂此也。郷飮酒用樂亦然。而學記言、大學始敎宵雅肄三。亦謂此三詩。然則又爲上下通用之樂矣。豈本爲燕羣臣嘉賓而作、其後乃推而用之郷人也與。然於朝曰君臣焉、於燕曰賓主焉、先王以禮使臣之厚、於此見矣。○范氏曰、食之以禮、樂之以樂、將之以實、求之以誠。此所以得其心也。賢者豈以飮食幣帛爲悅哉。夫婚姻不備、則貞女不行也。禮樂不備、則賢者不處也。賢者不處、則豈得樂而盡其心乎。
</p>
<h3><span id=".E5.9B.9B.E7.89.A1"></span><span id="四牡">四牡</span></h3>
<p><span>○四牡騑騑<span><span>〈</span>音非<span>〉</span></span>、周道倭<span><span>〈</span>音威<span>〉</span></span>遲、豈不懷歸。王事靡盬<span><span>〈</span>音古<span>〉</span></span>、我心傷悲。</span>賦也。騑騑、行不止之貌。周道、大路也。倭遲、回遠之貌。盬、不堅固也。○此勞使臣之詩也。夫君之使臣、臣之事君、禮也。故爲臣者、奔走於王事、特以盡其職分之所當爲而已。何敢自以爲勞哉。然君之心、則不敢以是而自安也。故燕饗之際、叙其情而閔其勞。言駕此四牡、而出使於外、其道路之回遠如此。當是時豈不思歸乎。特以王事不可以不堅固、不敢狥私以廢公。是以内顧而傷悲也。臣勞於事而不自言。君探其情而代之言。上下之閒、可謂、各盡其道矣。傳曰、思歸者、私恩也。靡盬者、公義也。傷悲者、情思也。無私恩、非孝子也。無公義、非忠臣也。君子不以私害公、不以家事辭王事。范氏曰、臣之事上也、必先公而後私。君之勞臣也、必先恩而後義。
</p><p><span>○四牡騑騑、嘽嘽<span><span>〈</span>音灘<span>〉</span></span>駱<span><span>〈</span>音洛<span>〉</span></span>馬<span><span>〈</span>叶滿補反<span>〉</span></span>、豈不懷歸。王事靡盬、不遑啓處。</span>賦也。嘽嘽、衆盛之貌。白馬黑鬣曰駱。遑、暇。啓、跪。處、居也。
</p><p><span>○翩翩<span><span>〈</span>音篇<span>〉</span></span>者鵻<span><span>〈</span>音隹<span>〉</span></span>、載飛載下<span><span>〈</span>叶後五反<span>〉</span></span>、集于苞栩<span><span>〈</span>音許<span>〉</span></span>。王事靡盬、不遑將父。</span>興也。翩翩、飛貌。鵻、夫不也。今鵓鳩也。凡鳥之短尾者、皆鵻屬。將、養也。○翩翩者鵻、猶或飛或下、而集於所安之處。今使人乃勞苦於外、而不遑養其父。此君人者、所以不能自安、而深以爲憂也。范氏曰、忠臣孝子之行役、未嘗不念其親。君之使臣、豈待其勞苦而自傷哉。亦憂其憂如己而已矣。此聖人所以感人心也。
</p><p><span>○翩翩者鵻、載飛載止、集于苞杞<span><span>〈</span>音起<span>〉</span></span>。王事靡盬、不遑將母<span><span>〈</span>叶滿彼反<span>〉</span></span>。</span>○興也。杞、枸檵也。
</p><p><span>○駕彼四駱、載驟駸駸<span><span>〈</span>音侵<span>〉</span></span>、豈不懷歸。是用作歌、將母來諗<span><span>〈</span>音審。叶深<span>〉</span></span>。</span>○賦也。駸駸、驟貌。諗、告也。以其不獲養父母之情、而來告於君也。非使人作是歌也。設言其情以勞之耳。獨言將母者、因上章之文也。
</p><p>四牡五章章五句。按序言、此詩所以勞使臣之來。甚協詩意。故春秋傳亦云、而外傳以爲章使臣之勤。所謂使臣、雖叔孫之自稱、亦正合其本事也。但儀禮亦以爲上下通用之樂。疑亦本爲勞使臣而作、其後乃移以他用耳。
</p>
<h3><span id=".E7.9A.87.E7.9A.87.E8.80.85.E8.8F.AF"></span><span id="皇皇者華">皇皇者華</span></h3>
<p><span>○皇皇者華<span><span>〈</span>叶芳無反<span>〉</span></span>、于彼原隰。駪駪<span><span>〈</span>音莘<span>〉</span></span>征夫、每懷靡及。</span>興也。皇皇、猶煌煌也。華、草木之華也。高平曰原、下濕曰隰。駪駪、衆多疾行之貌。征夫、使臣與其屬也。懷、思也。○此遣使臣之詩也。君之使臣、固欲其宣上德而達下情。而臣之受命、亦惟恐其無以副君之意也。故先王之遣使臣也、美其行道之勤、而述其心之所懷曰、彼煌煌之華、則于彼原隰矣。此駪駪然之征夫、則其所懷思、常若有所不及矣。蓋亦因以爲戒。然其辭之婉而不迫如此。詩之忠厚亦可見矣。
</p><p><span>○我馬維駒、六轡如濡。載馳載驅、周爰咨諏。</span>賦也。如濡、鮮澤也。周、徧。爰、於也。咨諏、訪問也。○使臣自以每懷靡及、故廣詢博訪、以補其不及、而盡其職也。程子曰、咨諏、使臣之大務。
</p><p><span>○我馬維騏<span><span>〈</span>音其<span>〉</span></span>、六轡如絲<span><span>〈</span>叶新齎反<span>〉</span></span>。載馳載驅、周爰咨謀<span><span>〈</span>叶莫悲反<span>〉</span></span>。</span>○賦也。如絲、調忍也。謀、猶諏也。變文以協韻耳。下章放此。
</p><p><span>○我馬維駱、六轡沃<span><span>〈</span>鳥毒反<span>〉</span></span>若。載馳載驅、周爰咨度<span><span>〈</span>入聲<span>〉</span></span>。</span>○賦也。沃若、猶如濡也。度、猶謀也。
</p><p><span>○我馬維駰<span><span>〈</span>音因<span>〉</span></span>、六轡旣均。載馳載驅、周爰咨詢。</span>賦也。陰白雜毛曰駰。均、調也。詢、猶度也。
</p><p>皇皇者華五章章四句。按序、以此詩爲君遣使臣。春秋内外傳皆云、君敎使臣。其說已見前篇。儀禮亦見鹿鳴。疑亦本爲遣使臣而作、其後乃移以他用也。然叔孫穆子所謂、君敎使臣曰、每懷靡及、諏謀度詢、必咨於周。敢不拜敎。可謂得詩之意矣。范氏曰、王者遣使於四方。敎之以咨諏善道、將以廣聰明也。夫臣欲助其君之德、必求賢以自助。故臣能從善、則可以善君矣。臣能聽諫、則可以諫君矣。未有不自治、而能正君者也。
</p>
<h3><span id=".E5.B8.B8.E6.A3.A3"></span><span id="常棣">常棣</span></h3>
<p><span>○常棣之華、鄂<span><span>〈</span>五各反<span>〉</span></span>不韡韡<span><span>〈</span>音偉<span>〉</span></span>。凡今之人、莫如兄弟<span><span>〈</span>待禮反<span>〉</span></span>。</span>○興也。常棣、棣也。子如櫻桃可食。鄂、鄂然外見之貌。不、猶豈不也。韡韡、光明貌。○此燕兄弟之樂歌。故言常棣之華、則其鄂然、而外見者、豈不韡韡乎。凡今之人、則豈有如兄弟者乎。
</p><p><span>○死喪之威、兄弟孔懷<span><span>〈</span>叶胡威反<span>〉</span></span>。原隰裒矣<span><span>〈</span>薄侯反<span>〉</span></span>、兄弟求矣。</span>賦也。威、畏。懷、思。裒、聚也。○言死喪之禍、他人所畏惡。惟兄弟爲相恤耳。至於積尸裒聚於原野之閒、亦惟兄弟爲相求也。此詩蓋周公旣誅管蔡而作。故此章以下、專以死喪急難鬭鬩之事爲言。其志切其情哀。乃處兄弟之變、如孟子所謂其兄關弓而射之、則己埀涕泣而道之者。序以爲、閔管蔡之失道者、得之。而又以爲文武之詩、則誤矣。大抵舊說詩之時世、皆不足信。舉此自相矛盾者、以見其一端、後不能悉辨也。
</p><p><span>○脊<span><span>〈</span>音積<span>〉</span></span>令<span><span>〈</span>音零<span>〉</span></span>在原、兄弟急難<span><span>〈</span>叶泥浴反<span>〉</span></span>。每有良朋、况也永歎<span><span>〈</span>音灘。叶他涓反<span>〉</span></span>。</span>○興也。脊令、雝渠。水鳥也。况、發語詞。或曰、當作怳。○脊令飛則鳴、行則揺。有急難之意。故以起興而言。當此之時、雖有良朋、不過爲之長歎息而已。力或不能相及也。東萊呂氏曰、疎其所親、而親其所疎、此失其本心者也。故此詩反覆言朋友之不如兄弟。蓋示之以親疎之分、使之反循其本也。本心旣得、則由親及疎、秩然有序、兄弟之親旣篤、朋友之義亦敦矣。初非薄於朋友也。苟雜施而不孫、雖曰厚於朋友、如無源之水。朝滿夕除。胡可保哉。或曰、人之在難、朋友亦可以坐視與。曰、每有良朋、况也永歎、則非不憂憫。但視兄弟急難、爲有差等耳。詩人之詞、容有抑揚。然常棣、周公作也。聖人之言、小大高下皆宜、而前後左右不相悖。
</p><p><span>○兄弟鬩<span><span>〈</span>許歷反<span>〉</span></span>于牆、外禦其務<span><span>〈</span>音侮<span>〉</span></span>。每有良朋、烝<span><span>〈</span>之承反<span>〉</span></span>也無戎<span><span>〈</span>叶而王反<span>〉</span></span>。</span>○賦也。鬩、鬭狠也。禦、禁也。烝、發語聲。戎、助也。○言兄弟設有不幸鬭狠于内、然有外侮、則同心禦之矣。雖有良朋、豈能有所助乎。富辰曰、兄弟雖有小忿不廢懿親。
</p><p><span>○喪亂旣平、旣安且寧。雖有兄弟、不如友生<span><span>〈</span>叶桑經反<span>〉</span></span>。</span>○賦也。上章、言患難之時、兄弟相救、非朋友可比。此章遂言安寧之後、乃有視兄弟不如友生者。悖理之甚也。
</p><p><span>○儐<span><span>〈</span>賓胤反<span>〉</span></span>爾籩豆、飮酒之飫<span><span>〈</span>於慮反<span>〉</span></span>、兄弟旣具、和樂<span><span>〈</span>音洛<span>〉</span></span>且孺。</span>賦也。儐、陳。飫、饜。具、倶也。孺、小兒之慕父母也。○言陳籩豆以醉飽、而兄弟有不具焉、則無與共享其樂矣。
</p><p><span>○妻子好<span><span>〈</span>去聲<span>〉</span></span>合、如鼓瑟琴。兄弟旣翕<span><span>〈</span>音吸<span>〉</span></span>、和樂且湛<span><span>〈</span>音耽。叶持林反<span>〉</span></span>。</span>○賦也。翕、合也。○言妻子好合、如琴瑟之和、而兄弟有不合焉、則無以久其樂矣。
</p><p><span>○宜爾室家<span><span>〈</span>叶古胡反<span>〉</span></span>、樂爾妻帑<span><span>〈</span>音奴<span>〉</span></span>。是究是圖、亶其然乎。</span>賦也。帑、子。究、窮。圖、謀。亶、信也。○宜爾室家者、兄弟具而後樂且孺也。樂爾妻帑者、兄弟翕而後樂且湛也。兄弟於人、其重如此。試以是究而圖之、豈不信其然乎。東萊呂氏曰、告人以兄弟之當親、未有不以爲然者也。苟非是究是圖、實從事於此、則亦未有誠知其然者也。不誠知其然、則所知者特其名而已矣。凡學蓋莫不然。
</p><p><br>
常棣八章章四句。此詩首章、略言至親莫如兄弟之意。次章乃以意外不測之事言之、以明兄弟之情。其切如此。三章但言急難、則淺於死喪矣。至於四章、則又以其情義之甚薄、而猶有所不能已者言之。其序若曰。不待死喪、然後相救。但有急難、便當相助。言又不幸、而至於或有小忿、猶必共禦外侮。其所以言之者、雖若益輕以約、而所以著夫兄弟之義者、益深且切矣。至於五章、遂言安寧之後、乃謂兄弟不如友生、則是至親反爲路人、而人道或幾乎息矣。故下兩章、乃復極言兄弟之恩、異形同氣。死生苦樂、無適而不相須之意。卒章又申告之、使反覆窮極而驗其信然。可謂、委曲漸次說盡人情矣。讀者宜深味之。
</p>
<h3><span id=".E4.BC.90.E6.9C.A8"></span><span id="伐木">伐木</span></h3>
<p><span>○伐木丁丁<span><span>〈</span>音爭<span>〉</span></span>、鳥鳴嚶嚶<span><span>〈</span>音鶯<span>〉</span></span>。出自幽谷、遷于喬木。嚶其鳴矣、求其友聲。相<span><span>〈</span>去聲<span>〉</span></span>彼鳥矣、猶求友聲。矧伊人矣、不求友生<span><span>〈</span>叶桑經反<span>〉</span></span>。神之聽之、終和且平。</span>興也。丁丁、伐木聲。嚶嚶、鳥聲之和也。幽、深。遷、升。喬、高。相、視。矧、况也。○此燕朋友故舊之樂歌。故以伐木之丁丁、興鳥鳴之嚶嚶、而言鳥之求友、遂以鳥之求友、喩人之不可無友也。人能篤朋友之好、則神之聽之、終和且平矣。
</p><p><span>○伐木許許<span><span>〈</span>音虎<span>〉</span></span>、釃<span><span>〈</span>音師<span>〉</span></span>酒有藇<span><span>〈</span>音序<span>〉</span></span>。旣有肥羜<span><span>〈</span>音苧<span>〉</span></span>、以速諸父。寧適不來、微我弗顧<span><span>〈</span>叶居五反<span>〉</span></span>。於<span><span>〈</span>音烏<span>〉</span></span>粲洒<span><span>〈</span>去聲<span>〉</span></span>埽<span><span>〈</span>去聲。叶蘇吼反<span>〉</span></span>、陳饋八簋<span><span>〈</span>叶已有反<span>〉</span></span>。旣有肥牡、以速諸舅。寧適不來、微我有咎。</span>興也。許許、衆人共力之聲。淮南子曰、舉大木者呼邪許。蓋舉重勸力之歌也。釃酒者、或以筐或以草、泲之而去其糟也。禮所謂、縮酌用茅是也。藇、美貌。羜、未成羊也。速、召也。諸父、朋友之同姓而尊者也。微、無。顧、念也。於、歎辭。粲、鮮明貌。八簋、器之盛也。諸舅、朋友之異姓而尊者也。先諸父而後諸舅者、親疎之殺也。咎、過也。○言具酒食、以樂朋友如此。寧使彼適有故而不來、而無使我恩意之不至也。孔子曰、所求乎朋友、先施之未能也。此可謂能先施矣。
</p><p><span>○伐木于阪<span><span>〈</span>叶孚臠反<span>〉</span></span>、釃酒有衍、籩豆有踐<span><span>〈</span>上聲<span>〉</span></span>、兄弟無遠。民之失德、乾餱<span><span>〈</span>音侯<span>〉</span></span>以愆<span><span>〈</span>叶起淺反<span>〉</span></span>。有酒湑<span><span>〈</span>上聲<span>〉</span></span>我、無酒酤<span><span>〈</span>音古<span>〉</span></span>我。坎坎鼓我、蹲蹲<span><span>〈</span>音存<span>〉</span></span>舞我。迨<span><span>〈</span>音待<span>〉</span></span>我暇<span><span>〈</span>叶後五反<span>〉</span></span>矣、飮此湑矣。</span>興也。愆、多也。踐、陳列貌。兄弟、朋友之同儕者。無遠、皆在也。先諸舅而後兄弟者、尊卑之等也。乾餱、食之薄者也。愆、過也。湑、亦釃也。酤、買也。坎坎、擊鼓聲。蹲蹲、舞貌。迨、及也。○言人之所以至於失朋友之義者、非必有大故。或但以乾餱之薄、不以分人、而至於有愆耳。故我於朋友、不計有無。但及閒暇、則飮酒以相樂也。
</p><p>伐木三章章十二句。劉氏曰、此詩每章首、輒云伐木。凡三云伐木、故知當爲三章。舊作六章誤矣。今從其說正之。
</p>
<h3><span id=".E5.A4.A9.E4.BF.9D"></span><span id="天保">天保</span></h3>
<p><span>○天保定爾、亦孔之固。俾爾單<span><span>〈</span>音丹<span>〉</span></span>厚、何福不除<span><span>〈</span>去聲<span>〉</span></span>。俾爾多益、以莫不庶。</span>賦也。保、安也。爾、指君也。固、堅。單、盡也。除、除舊而生新也。庶、衆也。○人君以鹿鳴以下五詩燕其臣。臣受賜者、歌此詩以答其君。言天之安定我君、使之獲福如此也。
</p><p><span>○天保定爾、俾爾戩<span><span>〈</span>音剪<span>〉</span></span>穀、罄無不宜、受天百祿。降爾遐福、維日不足。</span>賦也。聞人氏曰、戩、與剪同。盡也。穀、善也。盡善云者、猶其曰單厚多益也。罄、盡。遐、遠也。爾有以受天之祿矣、而又降爾以福。言天人之際、交相與也。書所謂、昭受上帝。天其申命用休。語意正如此。
</p><p><span>○天保定爾、以莫不興。如山如阜、如岡如陵、如川之方至、以莫不增。</span>賦也。興、盛也。高平曰陸、大陸曰阜、大阜曰陵。皆高大之意。川之方至、言其盛長之未可量也。
</p><p><span>○吉蠲<span><span>〈</span>音娟<span>〉</span></span>爲饎<span><span>〈</span>音幟<span>〉</span></span>、是用孝享<span><span>〈</span>叶虛良反<span>〉</span></span>。禴<span><span>〈</span>音藥<span>〉</span></span>祠烝嘗、于公先王。君曰卜爾、萬壽無疆。</span>賦也。吉、言諏日擇士之善。蠲、言齊戒滌濯之潔。饎、酒食也。享、獻也。宗廟之祭、春曰祠、夏曰禴、秋曰嘗、冬曰烝。公、先公也。謂后稷以下至公叔祖類也。先王、大王以下也。君、通謂先公先王也。卜、猶期也。此尸傳神意、以嘏主人之詞。文王時、周未有曰先王者。此必武王以後所作也。
</p><p><span>○神之弔<span><span>〈</span>音的<span>〉</span></span>矣、詒<span><span>〈</span>音怡<span>〉</span></span>爾多福<span><span>〈</span>叶筆力反<span>〉</span></span>。民之質矣、日用飮食、羣黎百姓、徧爲爾德。</span>賦也。弔、至也。神之至矣、猶言祖考來格也。詒、遺。質、實也。言其質實無僞、日用飮食而已。羣、衆也。黎、黑也。猶秦言黔首也。百姓、庶民也。爲爾德者、言則而象之。猶助爾而爲德也。
</p><p><span>○如月之恆、如日之升、如南山之壽、不騫<span><span>〈</span>音牽<span>〉</span></span>不崩、如松柏之茂、無不爾或承。</span>賦也。恆、弦。升、出也。月上弦而就盈。日始出而就明。騫、虧也。承、繼也。言舊葉將落、而新葉已生、相繼而長茂也。
</p><p>天保六章章六句 
</p>
<h3><span id=".E9.87.87.E8.96.87"></span><span id="采薇">采薇</span></h3>
<p><span>○采薇采薇、薇亦作<span><span>〈</span>叶則故反<span>〉</span></span>止。曰歸曰歸、歲亦莫<span><span>〈</span>音暮<span>〉</span></span>止。靡室靡家<span><span>〈</span>叶古乎反<span>〉</span></span>、玁<span><span>〈</span>音險<span>〉</span></span>狁<span><span>〈</span>音允<span>〉</span></span>之故。不遑啓居、玁狁之故。</span>興也。薇、菜名。作、生出地也。莫、晩。靡、無也。玁狁、北狄也。遑、暇。啓、跪也。○此遣戍役之詩。以其出戍之時、采薇以食、而念歸期之遠也。故爲其自言、而以采薇起興曰、采薇采薇、則薇亦作止矣。曰歸曰歸、則歲亦莫止矣。然凡此所以使我舍其室家、而不暇啓居者、非上之人故爲是以苦我也。直以玁狁侵凌之故、有所不得已而然耳。蓋叙其勤苦悲傷之情、而又風以義也。程子曰、毒民不由其上、則人懷敵愾之心矣。又曰、古者戍役、兩朞而還。今年春莫行、明年夏代者至。復留備秋至。過十一月而歸。又明年中春至。春莫遣次戍者。每秋與冬初、兩番戍者皆在疆圉。如今之防秋也。
</p><p><span>○采薇采薇、薇亦柔止。曰歸曰歸、心亦憂止。憂心烈烈、載飢載渴<span><span>〈</span>叶臣烈反<span>〉</span></span>。我戍未定、靡使歸聘。</span>興也。柔、始生而弱也。烈烈、憂貌。載、則也。定、止。聘、問也。○言戍人念歸期之遠、而憂勞之甚。然戍事未已、則無人可使歸而問其室家之安否也。
</p><p><span>○采薇采薇、薇亦剛止。曰歸曰歸、歲亦陽止。王事靡盬、不遑啓處。憂心孔疚<span><span>〈</span>叶訖力反<span>〉</span></span>、我行不來<span><span>〈</span>叶六直反<span>〉</span></span>。</span>○興也。剛、旣成而剛也。陽、十月也。時純陰、用事嫌於無陽。故名之曰陽月也。孔、甚。疚、病也。來、歸也。此見士之竭力致死、無還心也。
</p><p><span>○彼爾維何、維常之華<span><span>〈</span>叶芳無反<span>〉</span></span>。彼路斯何、君子之車<span><span>〈</span>叶尺奢反<span>〉</span></span>。戎車旣駕、四牡業業。豈敢定居、一月三捷。</span>興也。爾、華盛貌。常、常棣也。路、戎車也。君子、謂將帥也。業業、壯也。捷、勝也。○彼爾然而盛者、常棣之華也。彼路車者、君子之車也。戎車旣駕、而四牡盛矣、則何敢以定居乎。庶乎一月之閒、三戰而三捷爾。
</p><p><span>○駕彼四牡、四牡騤騤<span><span>〈</span>求龜反<span>〉</span></span>。君子所依、小人所腓<span><span>〈</span>音肥<span>〉</span></span>。四牡翼翼、象弭<span><span>〈</span>音米<span>〉</span></span>魚服<span><span>〈</span>叶蒲北反<span>〉</span></span>。豈不日戒<span><span>〈</span>叶訖力反<span>〉</span></span>、玁狁孔棘。</span>賦也。騤騤、强也。依、猶乘也。腓、猶芘也。程子曰、腓、隨動也。如足之腓、足動則隨而動也。翼翼、行列整治之狀。象弭、以象骨飾弓弰也。魚、獸名。似猪。東海有之。其皮背上斑文、腹下純青、可爲弓鞬矢服也。戒、警。棘、急也。○言戎車者、將帥之所依乘、戍役之所芘倚。且其行列整治、而器械精好如此。豈不日相警戒乎。玁狁之難甚急。誠不可以忘備也。
</p><p><span>○昔我往矣、楊柳依依。今我來思、雨<span><span>〈</span>去聲<span>〉</span></span>雪霏霏<span><span>〈</span>芳菲反<span>〉</span></span>。行道遲遲、載渴載飢。我心傷悲、莫知我哀<span><span>〈</span>叶於希反<span>〉</span></span>。</span>○賦也。楊柳、蒲柳也。霏霏、雪甚貌。遲遲、長遠也。○此章又設爲役人、預自道其歸時之事、以見其勤勞之甚也。程子曰、此皆極道其勞苦憂傷之情也。上能察其情、則雖勞而不怨、雖憂而能勵矣。范氏曰、予於采薇、見先王以人道使人。後世則牛羊而已矣。
</p><p>采薇六章章八句
</p>
<h3><span id=".E5.87.BA.E8.BB.8A"></span><span id="出車">出車</span></h3>
<p><span>○我出我車、于彼牧<span><span>〈</span>叶莫狄反<span>〉</span></span>矣。自天子所、謂我來<span><span>〈</span>叶六直反<span>〉</span></span>矣。召彼僕夫、謂之載<span><span>〈</span>叶節力反<span>〉</span></span>矣。王事多難<span><span>〈</span>去聲<span>〉</span></span>、維其棘矣。</span>賦也。牧、郊外也。自、從也。天子、周王也。僕夫、御夫也。○此勞還率之詩。追言其始受命出征之時。出車於郊外、而語其人曰、我受命於天子之所而來。於是乎召僕夫、使之載其車以行、而戒之曰、王事多難、是行也不可以緩矣。
</p><p><span>○我出我車、于彼郊<span><span>〈</span>音高<span>〉</span></span>矣。設此旐<span><span>〈</span>音兆<span>〉</span></span>矣、建彼旄<span><span>〈</span>音毛<span>〉</span></span>矣。彼旟<span><span>〈</span>音餘<span>〉</span></span>旐斯、胡不旆旆<span><span>〈</span>叶蒲寐反<span>〉</span></span>。憂心悄悄、僕夫況瘁<span><span>〈</span>音悴<span>〉</span></span>。</span>○賦也。郊在牧内。蓋前軍已至牧、而後軍猶在郊也。設、陳也。龜蛇曰旐。建、立也。旄、注旄於旗干之首也。鳥隼曰旟。鳥隼龜蛇、曲禮所謂、前朱雀而後玄武也。楊氏曰、師行之法、四方之星、各隨其方、以爲左右前後。進退有度、各司其局、則士無失伍離次矣。旆旆、飛揚之貌。悄悄、憂貌。况、茲也。或云、當作怳。○言出車在郊、建設旗幟。彼旗幟者、豈不旆旆而飛揚乎。但將帥方以任大責重爲憂。而僕夫亦爲之恐懼、而憔悴耳。東萊呂氏曰、古者出師、以喪禮處之。命下之日、士皆泣涕。夫子之言行三軍、亦曰臨事而懼。皆此意也。
</p><p><span>○王命南仲、往城于方。出車彭彭<span><span>〈</span>叶鋪郎反<span>〉</span></span>、旂旐央央。天子命我、城彼朔方。赫赫南仲、玁狁于襄。</span>賦也。王、周王也。南仲、此時大將也。方、朔方、今靈夏等州之地。彭彭、衆盛貌。交龍爲旂。此所謂左青龍也。央央、鮮明也。赫赫、威名光顯也。襄、除也。或曰、上也。與懷山襄陵之襄同。言勝之也。○東萊呂氏曰、大將傳天子之命、以令軍衆。於是車馬衆盛、旂旐鮮明、威靈氣焰、赫然動人矣。兵事以哀敬爲本、而所尚則威。二章之戒懼、三章之奮揚、並行而不相悖也。程子曰、城朔方、而玁狁之難除、禦戎狄之道。守備爲本、不以攻戰爲先也。
</p><p><span>○昔我往矣、黍稷方華<span><span>〈</span>叶芳無反<span>〉</span></span>。今我來思、雨雪載塗。王事多難、不遑啓居。豈不懷歸、畏此簡書。</span>賦也。華、盛也。塗、凍釋而泥塗也。簡書、戒命也。鄰國有急、則以簡書相戒命也。或曰、簡書、策命臨遣之詞也。○此言其旣歸在塗、而本其往時所見、與今還時所遭、以見其出之久也。東萊呂氏曰、采薇之所謂往、遣戍時也。此詩之所謂往、在道時也。采薇之所謂來、戍畢時也。此詩之所謂來、歸而在道時也。
</p><p><span>○喓喓<span><span>〈</span>音腰<span>〉</span></span>草蟲、趯趯<span><span>〈</span>音剔<span>〉</span></span>阜螽。未見君子、憂心忡忡<span><span>〈</span>音充<span>〉</span></span>。旣見君子、我心則降<span><span>〈</span>音杭。叶胡攻反<span>〉</span></span>。赫赫南仲、薄伐西戎。</span>賦也。此言將帥之出征也。其室家感時物之變而念之。以爲未見而憂之如此。必旣見然後心可降耳。然此南仲今何在乎。方往伐西戎而未歸也。豈旣却玁狁、而還師以伐昆夷也與。薄之爲言、聊也。蓋不勞餘力矣。
</p><p><span>○春日遲遲、卉<span><span>〈</span>音諱<span>〉</span></span>木萋萋<span><span>〈</span>音妻<span>〉</span></span>。倉庚喈喈<span><span>〈</span>音皆。叶居奚反<span>〉</span></span>、采蘩祁祁。執訊<span><span>〈</span>音信<span>〉</span></span>獲醜、薄言還<span><span>〈</span>音旋<span>〉</span></span>歸。赫赫南仲、玁狁于夷。</span>賦也。卉、草也。萋萋、盛貌。倉庚、黃鸝也。喈喈、聲之和也。訊、其魁、首當訊問者也。醜、徒衆也。夷、平也。○歐陽氏曰、述其歸時。春日暄妍、草木榮茂、而禽鳥和鳴。於此之時、執訊獲醜而歸。豈不樂哉。鄭氏曰、此詩亦伐西戎。獨言平玁狁者、玁狁大。故以爲始以爲終。
</p><p>出車六章章八句
</p>
<h3><span id=".E6.9D.95.E6.9D.9C"></span><span id="杕杜">杕杜</span></h3>
<p><span>○有杕<span><span>〈</span>音第<span>〉</span></span>之杜、有睆<span><span>〈</span>音莞<span>〉</span></span>其實。王事靡盬、繼嗣我日。日月陽止、女心傷止。征夫遑止。</span>賦也。睆、實貌。嗣、續也。陽、十月也。遑、暇也。○此勞還役之詩。故追述其未還之時。室家感於時物之變、而思之曰、特生之杜、有睆其實、則秋冬之交矣。而征夫以王事出、乃以日繼日、而無休息之期。至于十月、可以歸、而猶不至。故女心悲傷而曰、征夫亦可以暇矣。曷爲而不歸哉。或曰、興也。下章倣此。
</p><p><span>○有杕之杜、其葉萋萋。王事靡盬、我心傷悲。卉木萋止、女心悲止。征夫歸止。</span>賦也。萋萋、盛貌。春將暮之時也。歸止、可以歸也。
</p><p><span>○陟彼北山、言采其杞。王事靡盬、憂我父母<span><span>〈</span>叶滿有反<span>〉</span></span>。檀車幝幝<span><span>〈</span>音闡<span>〉</span></span>、四牡痯痯<span><span>〈</span>音管。叶古轉反<span>〉</span></span>。征夫不遠。</span>賦也。檀、木堅。宜爲車。幝幝、敝貌。痯痯、罷貌。○登山采杞、則春已暮、而杞可食矣。蓋託以望其君子。而念其以王事詒父母之憂也。然檀車之堅而敝矣、四牡之壯而罷矣、則征夫之歸、亦不遠矣。
</p><p><span>○匪載匪來<span><span>〈</span>叶六直反<span>〉</span></span>、憂心孔疚<span><span>〈</span>叶訖力反<span>〉</span></span>。期逝不至<span><span>〈</span>叶朱力反<span>〉</span></span>、而多爲恤。卜筮偕<span><span>〈</span>叶舉里反<span>〉</span></span>止、會言近<span><span>〈</span>叶渠紀反<span>〉</span></span>止。征夫邇止。</span>賦也。載、装。疚、病。逝、往。恤、憂。偕、倶。會、合也。○言征夫不装載而來歸。固已使我念之而甚病矣。况歸期已過、而猶不至、則使我多爲憂恤。宜如何哉。故且卜且筮。相襲倶作、合言於繇、而皆曰近矣、則征夫其亦邇而將至矣。范氏曰、以卜筮終之。言思之切、而無所不爲也。
</p><p>杕杜四章章七句。鄭氏曰、遣將帥及戍役、同歌同時。欲其同心也。反而勞之、異歌異日。殊尊卑也。記曰、賜君子小人不同日。此其義也。王氏曰、出而用兵、則均服同食。一衆心也。入而振旅、則殊尊卑、辨貴賤。定衆志也。范氏曰、出車勞率。故美其功。杕杜勞衆。故極其情。先王以己之心爲人之心。故能曲盡其情、使民忘其死、以忠於上也。
</p><p>南陔。此笙之詩也。有聲無詞。舊在魚麗之後。以儀禮考之、其篇次當在此。今正之。說見華黍。
鹿鳴之什十篇。一篇無辭。凡四十六章。二百九十七句
</p>
<h2><span id=".E7.99.BD.E8.8F.AF.E4.B9.8B.E4.BB.80.E4.BA.8C.E4.B9.8B.E4.BA.8C"></span><span id="白華之什二之二">白華之什二之二</span></h2>
<p>毛公以南陔以下三篇無辭、故升魚麗以足鹿鳴什數、而附笙詩三篇於其後。因以南有嘉魚、爲次什之首。今悉依儀禮正之。
</p><p>白華。笙詩也。說見上下篇。
</p><p>華黍。亦笙詩也。郷飮酒禮鼓瑟而歌鹿鳴·四牡·皇皇者華。然後笙入堂下、磬南北面立、樂南陔·白華·華黍。燕禮亦鼓瑟而歌鹿鳴·四牡·皇華。然後笙入立于縣中。奏南陔·白華·華黍。南陔以下、今無以考其名篇之義。然曰笙、曰樂、曰奏、而不言歌、則有聲而無詞明矣。所以知其篇第在此者、意古經篇題之下、必有譜焉。如投壺魯鼓、薛鼓之節而亡之耳。
</p>
<h3><span id=".E9.AD.9A.E9.BA.97"></span><span id="魚麗">魚麗</span></h3>
<p><span>○魚麗<span><span>〈</span>音離<span>〉</span></span>于罶<span><span>〈</span>音柳。與酒叶<span>〉</span></span>、鱨<span><span>〈</span>音常<span>〉</span></span>鯊<span><span>〈</span>音沙。叶蘇何反<span>〉</span></span>。君子有酒、旨且多。</span>興也。麗、歴也。罶、以曲薄爲笱、而承梁之空者也。鱨、揚也。今黃頬魚是也。似燕頭、魚身形厚而長大、頬骨正黃、魚之大而有力解飛者。鯊、鮀也。魚狹而小。常張口吹沙。故又名吹沙。君子、指主人。旨且多、旨而又多也。○此燕饗通用之樂歌。卽燕饗所薦之羞、而極道其美且多。見主人禮意之勤、以優賓也。或曰、賦也。下二章放此。
</p><p><span>○魚麗于罶、魴鱧<span><span>〈</span>音禮<span>〉</span></span>。君子有酒、多且旨。</span>興也。鱧、鮦也。又曰、鯇也。
</p><p><span>○魚麗于罶、鰋<span><span>〈</span>音偃<span>〉</span></span>鯉。君子有酒、旨且有<span><span>〈</span>叶羽已范<span>〉</span></span>。</span>○興也。鰋、鮎也。有、猶多也。
</p><p><span>○物其多矣、維其嘉<span><span>〈</span>叶居何反<span>〉</span></span>矣。</span>賦也。
</p><p><span>○物其旨矣、維其偕<span><span>〈</span>叶舉里反<span>〉</span></span>矣。</span>賦也。
</p><p><span>○物其有<span><span>〈</span>叶羽已反<span>〉</span></span>矣、維其時<span><span>〈</span>叶上紙反<span>〉</span></span>矣。</span>賦也。蘇氏曰、多則患其不嘉。旨則患其不齊。有則患其不時。今多而能嘉。旨而能齊。有而能時。言曲全也。
</p><p>魚麗六章三章章四句三章章二句。按儀禮郷飮酒及燕禮、前樂旣畢、皆閒歌魚麗、笙由庚、歌南有嘉魚、笙崇丘、歌南山有臺、笙由儀。閒、代也。言一歌一吹也。然則此六者、蓋一時之詩、而皆爲燕饗賓客上下通用之樂。毛公分魚麗以足前什。而說者不察、遂分魚麗以上、爲文武詩、嘉魚以下爲成王詩。其失甚矣。
</p><p>由庚。此亦笙詩。說見魚麗。
</p>
<h3><span id=".E5.8D.97.E6.9C.89.E5.98.89.E9.AD.9A"></span><span id="南有嘉魚">南有嘉魚</span></h3>
<p><span>○南有嘉魚、烝然罩罩<span><span>〈</span>音笊<span>〉</span></span>。君子有酒、嘉賓式燕以樂<span><span>〈</span>音洛。叶五敎反<span>〉</span></span>。</span>○興也。南、謂江漢之閒。嘉魚、鯉質鱒鯽肌、出沔南之丙穴。烝然、發語聲也。罩、篧也。編細竹以罩魚者也。重言罩罩、非一之詞也。○此又燕饗通用之樂。故其辭曰、南有嘉魚、則必烝然而罩罩之矣。君子有酒、則必與嘉賓共之、而式燕以樂矣。此亦因所薦之物、而道達主人樂賓之意也。
</p><p><span>○南有嘉魚、烝然汕汕<span><span>〈</span>音訕<span>〉</span></span>。君子有酒、嘉賓式燕以衎<span><span>〈</span>音看<span>〉</span></span>。</span>○興也。汕、樔也。以薄汕魚也。衎、樂也。
</p><p><span>○南有樛<span><span>〈</span>音鳩<span>〉</span></span>木、甘瓠<span><span>〈</span>音護<span>〉</span></span>纍<span><span>〈</span>音雷<span>〉</span></span>之。君子有酒、嘉賓式燕綏之。</span>興也。○東萊呂氏曰、瓠有甘有苦。甘瓠則可食者也。樛木下埀而美實纍之。固結而不可解也。愚謂、此興之取義者。似比而實興也。
</p><p><span>○翩翩者鵻<span><span>〈</span>之誰反<span>〉</span></span>、烝然來<span><span>〈</span>叶六直反<span>〉</span></span>思。君子有酒、嘉賓式燕又<span><span>〈</span>叶夷昔反<span>〉</span></span>思。</span>興也。此興之全不取義者也。思、語辭也。又旣燕而又燕、以見其至誠有加而無已也。或曰、又思、言其又思念而不忘也。
</p><p>南有嘉魚四章章四句。說見魚麗。
</p>
<h3><span id=".E5.B4.87.E4.B8.98"></span><span id="崇丘">崇丘</span></h3>
<p>說見魚麗。
</p>
<h3><span id=".E5.8D.97.E5.B1.B1.E6.9C.89.E8.87.BA"></span><span id="南山有臺">南山有臺</span></h3>
<p><span>○南山有臺<span><span>〈</span>叶田飴反<span>〉</span></span>、北山有萊<span><span>〈</span>叶陵之反<span>〉</span></span>。樂<span><span>〈</span>音洛<span>〉</span></span>只<span><span>〈</span>音紙<span>〉</span></span>君子、邦家之基。樂只君子、萬壽無期。</span>興也。臺、夫須。卽莎草也。萊、草名。葉香可食者也。君子指賓客也。○此亦燕饗通用之樂。故其辭曰、南山則有臺矣、北山則有萊矣。樂只君子、則邦家之基矣。樂只君子、則萬壽無期矣。所以道達主人尊賓之意、美其德而祝其壽也。
</p><p><span>○南山有桑、北山有楊。樂只君子、邦家之光。樂只君子、萬壽無疆。</span>興也。
</p><p><span>○南山有杞、北山有李。樂只君子、民之父母<span><span>〈</span>叶滿彼反<span>〉</span></span>。樂只君子、德音不已。</span>興也。杞、樹、如樗。一名狗骨。
</p><p><span>○南山有栲<span><span>〈</span>音考。叶音口<span>〉</span></span>、北山有杻<span><span>〈</span>音紐<span>〉</span></span>。樂只君子、遐不眉壽<span><span>〈</span>叶直酉反<span>〉</span></span>。樂只君子、德音是茂<span><span>〈</span>叶莫口反<span>〉</span></span>。</span>○興也。栲、山樗。杻、檍也。遐、何通。眉壽、秀眉也。
</p><p><span>○南山有枸<span><span>〈</span>音矩<span>〉</span></span>、北山有楰<span><span>〈</span>音庾<span>〉</span></span>。樂只君子、遐不黃耇<span><span>〈</span>音苟。叶果五反<span>〉</span></span>。樂只君子、保艾<span><span>〈</span>五蓋反<span>〉</span></span>爾後<span><span>〈</span>叶下五反<span>〉</span></span>。</span>○興也。枸、枳枸。樹高大、似白楊有子、著枝端。大如指。長數寸、噉之甘美如飴。八月熟。亦名木蜜。楰、鼠梓。樹葉木理如楸。亦名苦楸。黃、老人髪復黃也。耇、老人面凍梨色、如浮垢也。保、安。艾、養也。
</p><p>南山有臺五章章六句。說見魚麗。
</p>
<h3><span id=".E7.94.B1.E5.84.80"></span><span id="由儀">由儀</span></h3>
<p>說見魚麗。
</p>
<h3><span id=".E8.93.BC.E8.95.AD"></span><span id="蓼蕭">蓼蕭</span></h3>
<p><span>○蓼<span><span>〈</span>音六<span>〉</span></span>彼蕭斯、零露湑<span><span>〈</span>上聲<span>〉</span></span>兮。旣見君子、我心寫<span><span>〈</span>叶想羽反<span>〉</span></span>兮。燕笑語兮、是以有譽處兮。</span>興也。蓼、長大貌。蕭、蒿也。湑、湑然、蕭上露貌。君子、指諸侯也。寫、輸寫也。燕、謂燕飮。譽、善聲也。處、安樂也。蘇氏曰、譽、豫通。凡詩之譽、皆言樂也。亦通。○諸侯朝于天子、天子與之燕、以示慈惠。故歌此詩。言蓼彼蕭斯、則零露湑然矣。旣見君子、則我心輸寫、而無留恨矣。是以燕笑語而有譽處也。其曰旣見、蓋於其初燕而歌之也。
</p><p><span>○蓼彼蕭斯、零露瀼瀼<span><span>〈</span>音攘<span>〉</span></span>。旣見君子、爲龍爲光。其德不爽<span><span>〈</span>叶師莊反<span>〉</span></span>、壽考不忘。</span>興也。瀼瀼、露蕃貌。龍、寵也。爲龍爲光、喜其德之詞也。爽、差也。其德不爽、則壽考不忘矣。褒美而祝頌之、又因以勸戒之也。
</p><p><span>○蓼彼蕭斯、零露泥泥<span><span>〈</span>音你<span>〉</span></span>。旣見君子、孔燕豈弟。宜兄宜弟、令德壽豈<span><span>〈</span>音愷。叶去禮反<span>〉</span></span>。</span>○興也。泥泥、露濡貌。孔、甚。豈、樂。弟、易也。宜兄宜弟、猶曰宜其家人。蓋諸侯繼世而立。多疑忌其兄弟。如晉詛無畜羣公子、秦鍼懼選之類。故以宜兄宜弟美之。亦所以警戒之也。壽豈、壽而且樂也。
</p><p><span>○蓼彼蕭斯、零露濃濃<span><span>〈</span>音農<span>〉</span></span>。旣見君子、鞗<span><span>〈</span>音條<span>〉</span></span>革沖沖<span><span>〈</span>音蟲<span>〉</span></span>。和鸞雝雝、萬福攸同。</span>興也。濃濃、厚貌。鞗、轡也。革、轡首也。馬轡所把之外、有餘而埀者也。沖沖、埀貌。和鸞、皆鈴也。在軾曰和、在鑣曰鸞。皆諸侯車馬之飾也。庭燎、亦以君子目諸侯、而稱其鸞旂之美、正此類也。攸、所。同、聚也。
</p><p>蓼蕭四章章六句
</p>
<h3><span id=".E6.B9.9B.E9.9C.B2"></span><span id="湛露">湛露</span></h3>
<p><span>○湛湛<span><span>〈</span>上聲<span>〉</span></span>露斯、匪陽不晞<span><span>〈</span>音希<span>〉</span></span>。厭厭<span><span>〈</span>平聲<span>〉</span></span>夜飮、不醉無歸。</span>興也。湛湛、露盛貌。陽、日。晞、乾也。厭厭、安也、亦久也、足也。夜飮、私燕也。燕禮、宵則兩階及庭門、皆設大燭焉。○此亦天子燕諸侯之詩。言湛湛露斯、非日則不晞。以興厭厭夜飮。不醉則不歸。蓋於其夜飮之終、而歌之也。
</p><p><span>○湛湛露斯、在彼豐草。厭厭夜飮、在宗載考。</span>興也。豐、茂也。夜飮必於宗室。蓋路寢之屬也。考、成也。
</p><p><span>○湛湛露斯、在彼杞棘。顯允君子、莫不令德。</span>興也。顯、明。允、信也。君子、指諸侯爲賓者也。令、善也。令德、謂其飮多而不亂、德足以將之也。
</p><p><span>○其桐其椅<span><span>〈</span>音醫<span>〉</span></span>、其實離離。豈弟君子、莫不令儀。</span>興也。離離、埀也。令儀、言醉而不喪其威儀也。
</p><p>湛露四章章四句。春秋傳寗武子曰、諸侯朝正於王、王宴樂之。於是賦湛露。曾氏曰、前兩章言厭厭夜飮、後兩章言令德令儀。雖過三爵、亦可謂不繼以淫矣。
</p><p>白華之什十篇五篇無辭。凡二十三章一百四句。
</p>
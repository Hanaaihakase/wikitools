<p>　　大學之書，古之大學所以敎人之法也。蓋自天降生民，則既莫不與之以仁義禮智之性矣。然其氣質之稟或不能齊，是以不能皆有以知其性之所有而全之也。一有聰明睿智能盡其性者出於其閒，則天必命之以爲億兆之君師，使之治而敎之，以復其性。此<span><span>伏羲</span></span>、<span><span>神農</span></span>、<span><span>黃帝</span></span>、<span><span>堯</span></span>、<span><span>舜</span></span>，所以繼天立極，而司徒之職、典樂之官所由設也。
</p><p>　　三代之隆，其法寖備，然後王宮、國都以及閭巷，莫不有學。人生八歲，則自王公以下，至於庶人之子弟，皆入小學，而敎之以灑掃、應對、進退之節，禮樂、射御、書數之文；及其十有五年，則自天子之元子、衆子，以至公、卿、大夫、元士之適子，與凡民之俊秀，皆入大學，而敎之以窮理、正心、修己、治人之道。此又學校之敎、大小之節所以分也。
</p><p>　　夫以學校之設，其廣如此，敎之之術，其次第節目之詳又如此，而其所以爲敎，則又皆本之人君躬行心得之餘，不待求之民生日用彝倫之外，是以當世之人無不學。其學焉者，無不有以知其性分之所固有，職分之所當爲，而各俛焉以盡其力。此古昔盛時所以治隆於上，俗美於下，而非後世之所能及也！
</p><p>　　及<span><span>周</span></span>之衰，賢聖之君不作，學校之政不修，敎化陵夷，風俗頹敗，時則有若<span><span>孔子</span></span>之聖，而不得君師之位以行其政敎，於是獨取先王之法，誦而傳之以詔後世。若《曲禮》、《少儀》、《內則》、《弟子職》諸篇，固小學之支流餘裔，而此篇者，則因小學之成功，以著大學之明法，外有以極其規模之大，而內有以盡其節目之詳者也。三千之徒，蓋莫不聞其說，而<span><span>曾子</span></span>之傳獨得其宗，於是作爲傳義，以發其意。及<span><span>孟子</span></span>沒而其傳泯焉，則其書雖存，而知者鮮矣！
</p><p>　　自是以來，俗儒記誦詞章之習，其功倍於小學而無用；異端虛無寂滅之敎，其高過於大學而無實。其它權謀術數，一切以就功名之說，與夫百家衆技之流，所以惑世誣民、充塞仁義者，又紛然雜出乎其閒。使其君子不幸而不得聞大道之要，其小人不幸而不得蒙至治之澤，晦盲否塞，反覆沈痼，以及<span><span>五季</span></span>之衰，而壞亂極矣！
</p><p>　　天運循環，無往不復。<span><span>宋</span></span>德隆盛，治敎休明。於是<span><span>河南</span></span><span><span>程氏</span></span>兩夫子出，而有以接乎<span><span>孟氏</span></span>之傳。實始尊信此篇而表章之，既又爲之次其簡編，發其歸趣，然後古者大學敎人之法、聖經賢傳之指，粲然復明於世。雖以<span><span>熹</span></span>之不敏，亦幸私淑而與有聞焉。顧其爲書猶頗放失，是以忘其固陋，採而輯之，閒亦竊附己意，補其闕略，以俟後之君子。極知僭踰，無所逃罪，然於國家化民成俗之意、學者修己治人之方，則未必無小補云。
</p><p>　　<span><span>淳熙</span></span>己酉二月甲子，新安<span><span>朱熹</span></span>序。
</p>